<div class="leaf "><div class="inner justify"><p class="no-indent  ">王朗奏曰：「自古以來，有興必有廢，有盛必有衰。豈有不亡之國、不敗之家乎？漢室 相傳四百餘年，延至陛下，氣數已盡，宜早退避，不可遲疑；遲則生變矣。」帝大哭， 入後殿去了。百官哂笑而退。</p><p>次日，官僚又集於大殿，令宦官入請獻帝。帝憂懼不敢出。曹后曰：「百官請陛下 設朝，陛下何故推阻？」帝泣曰：「汝兄欲篡位，令百官相逼，朕故不出。」曹后大怒 曰：「吾兄奈何為此亂逆之事耶！」</p><p>言未畢，只見曹洪、曹休帶劍而入，請帝出殿。曹后大罵曰：「俱是汝等亂賊，希 圖富貴，共造逆謀！吾父功蓋寰區，威震天下，然且不敢篡竊神器。今吾兄嗣位未幾， 輒思篡漢，皇天必不祚爾！」言罷，痛哭入宮。左右侍者皆歔欷流涕。</p><p class=" stretch-last-line ">曹洪、曹休力請獻帝出殿。帝被逼不過，只得更衣出前殿。華歆奏曰：「陛下可依</p></div> </div>