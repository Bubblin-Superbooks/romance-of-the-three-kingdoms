<div class="leaf "><div class="inner justify"><p class="no-indent  ">曹軍乘勢攻擊，死者不可勝數；馬匹器械，搶奪極多。關公縱馬上山，眾將盡皆稱賀。 公獻首級於操前。操曰：「將軍真神人也！」關公曰：「某何足道哉！吾弟張翼德於百 萬軍中取上將之首，如探囊取物耳。」操大驚，回顧左右曰：「今後如遇張翼德，不可 輕敵。」令寫於衣袍襟底以記之。</p><p>卻說顏良敗軍奔回，半路迎見袁紹，報說被赤面長鬚使大刀一勇將，匹馬入陣，斬 顏良而去，因此大敗。紹驚問曰：「此人是誰？」沮授曰：「此必是劉玄德之弟關雲長 也。」紹大怒，指玄德曰：「汝弟斬吾愛將，汝必通謀，留你何用！」喚刀斧手推出玄 德斬之。正是：初見方為座上客，此日幾同階下囚。未知玄德性命如何，且看下文分解 。</p><p>第二十六回：袁本初敗兵折將，關雲長挂印封金</p></div> </div>