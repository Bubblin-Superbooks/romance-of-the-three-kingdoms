<div class="leaf "><div class="inner justify"><p>蔡和，蔡中見澤寧皆有反意，以言挑之曰：「將軍何故煩惱？先生有何不平？」澤 曰：「吾等腹中之苦，汝豈知耶！」蔡和曰：「莫非欲背吳投曹耶？」闞澤失色。甘寧 拔劍而起曰：「吾事已為窺破，不可不殺之以滅口！」</p><p>蔡和，蔡中慌曰：「二公勿憂，吾亦當以心腹之事相告。」寧曰：「可速言之！」 蔡和曰：「吾二人乃曹公使來詐降者，二公若有歸順之心，吾當引進。」寧曰：「汝言 果真乎？」二人齊聲曰：「安敢相欺？」寧佯喜曰：「若如此，是天賜其便也！」二蔡 曰：「黃公覆與將軍被辱之事，吾已報知丞相矣。」澤曰：「吾已為黃公覆獻書丞相， 今特來見興霸，相約同降耳。」寧曰：「大丈夫既遇明主，自當傾心相投。」</p><p>於是四共飲，同論心事。二蔡即時寫書，密報曹操，說甘寧與某同為內應。闞澤另 自修書，遣人密報曹操。書中具言黃蓋欲來，未得其便；但看船頭插青牙旗而來者，即 是也。</p></div> </div>