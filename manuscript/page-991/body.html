<div class="leaf "><div class="inner justify"><p class="no-indent  ">山坡上喚曰：「龐令名何不早降﹖」龐德尋思：「拏住曹操，抵一千員上將！」遂飛馬 上坡。一聲喊起，天崩地塌，連人和馬，跌入陷坑去；四壁鉤索一齊上前，活捉了龐德 ，押上坡來。曹操下馬，叱退軍士，親釋其縳，問龐德肯降否。龐德尋思張魯不仁，情 願拜降。曹操親扶上馬，共回大寨，故意教城上望見。人報張魯，德與操並馬而行。魯 益信楊松之言為實。</p><p>次日，曹操三面豎立雲梯，飛砲攻打。張魯見其勢已極，與弟張衛商議。衛曰：「 放火盡燒倉廩府庫，出奔南山去守巴中可也。」楊松曰：「不如開門投降。」張魯猶豫 未定。衛曰：「只是燒了便行。」張魯曰：「我向本欲歸命國家，而意未得達；今不得 已而出奔，倉廩府庫，國家之有，不可廢也。」遂盡封鎖。</p><p class=" stretch-last-line ">是夜二更，張魯引全家老小，開南門殺出。曹操教休追趕，提兵入南鄭；見魯封閉</p></div> </div>