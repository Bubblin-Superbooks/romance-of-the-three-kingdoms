<div class="leaf "><div class="inner justify"><p class="no-indent  ">未有微功，重加此職。禰衡又無音耗，丞相遣而不問，何也？」操曰：「禰衡辱吾太甚 ，故借劉表手殺之，何必再問？」遂遣韓嵩回荊州說劉表。嵩回見表，稱頌朝廷盛德， 勸表遣子入侍。表大怒曰：「汝懷二心耶！」欲斬之。嵩大叫曰：「將軍負嵩，嵩不負 將軍！」蒯良曰：「嵩未去之前，先有此言矣。」劉表遂赦之。</p><p>人報黃祖斬了禰衡，表問其故。對曰：「黃祖與禰衡共飲，皆醉。祖問衡曰：『君 在許都有何人物？』衡曰：『大兒孔文舉，小兒楊德祖：除此二人，別無人物。』祖曰 ：『似我何如？』衡曰：『汝似廟中之神，雖受祭祀，恨無靈驗！』祖大怒曰：『汝以 我為土木偶人耶！』遂斬之。衡至死罵不絕口。」劉表聞衡死，亦嗟呀不已，令葬於鸚 鵡洲邊。後人有詩歎曰：</p><p>黃祖才非長者儔，禰衡喪首此江頭。今來鸚鵡洲邊過，惟有無情碧水流。</p></div> </div>