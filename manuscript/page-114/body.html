<div class="leaf "><div class="inner justify"><p class="no-indent  ">假意欲入。允曰：「將軍吾之至友，孩兒便坐何妨？」貂蟬便坐於允側。呂布目不轉睛 的看。</p><p>又飲數盃，允指蟬謂布曰：「吾欲將此女送與將軍為妾，還肯納否？」布出席謝曰 ：「若得如此，布當效犬馬之報。」允曰：「早晚選一良辰，送至府中。」布欣喜無限 ，頻以目視貂蟬。貂蟬亦以秋波送情。少頃席散，允曰：「本欲留將軍止宿，恐太師見 疑。」布再三拜謝而去。</p><p>過了數日，允在朝堂，見了董卓，趁呂布不在側，伏地拜請曰：「允欲屈太師車騎 ，到草舍赴宴，未審鈞意若何？」卓曰：「司徒見招，即當趨赴。」允拜謝歸家，水陸 畢陳，於前廳正中設座，錦繡鋪地，內外各設幔帳。次日晌午，董卓來到。允具朝服出 迎，再拜起居。卓下車，左右持戟甲士百餘，簇擁入堂，分列兩傍。允於堂下再拜，卓 命扶上，賜坐於側。允曰：「太師盛德巍巍，伊、周不能及也。」卓大喜。進酒作樂， 允極其致敬。</p></div> </div>