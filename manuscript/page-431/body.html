<div class="leaf "><div class="inner justify"><p>孫策為人最是性急，恨不得即日便愈。將息到二十餘日，忽聞張紘有使者自許昌回 ，策喚問之。使者曰：「曹操甚懼主公；其帳下謀士，亦俱敬服；惟有郭嘉不服。」策 曰：「郭嘉曾有何說？」使者不敢言。策怒，固問之。使者只得從實告曰：「郭嘉曾對 曹操言：主公不足懼也。輕而無備，性急少謀，乃匹夫之勇耳；他日必死於小人之手。 」策聞言，大怒曰：「匹夫安敢料吾！吾誓取許昌！」遂不待瘡愈，便欲商議出兵。張 昭諫曰：「醫者戒主公百日休動，今何因一時之忿，自輕萬乘之軀？」</p><p>正話間，忽報袁紹遣使陳震至。策喚入問之。震具言袁紹欲結東吳為外應，共攻曹 操。策大喜，即日會諸將於城樓上，設宴款待陳震。飲酒久間，忽見諸將互相耳語，紛 紛下樓。策怪問何故。左右曰：「有于神仙者，今從樓下過，諸將欲往拜之耳。」</p></div> </div>