<div class="leaf "><div class="inner justify"><p>卻說鄧艾見蜀兵退盡，乃與陳泰設宴相賀，大賞三軍。泰表鄧艾之功，司馬昭遣使 持節，加艾官爵，賜印綬，並封其子鄧忠為亭侯。時魏主曹髦，改正元三年為甘露元年 。司馬昭自為天下兵馬大都督，出入常令三千鐵甲驍將前後簇擁，以為護衛；一應事務 ，不奏朝廷，就於相府裁處。自此常懷篡逆之心。</p><p>有一心腹人姓賈，名充，字公閭，及故建威將軍賈逵之子，為昭府下長史。充語昭 曰：「今主公掌握大柄，四方人心必然未安；且當暗訪，然後徐圖大事。」昭曰：「吾 正欲如此。汝可為我東行，只推尉勞出征軍士為名，以探消息。」</p><p>賈充領命，逕到淮南，入見鎮東大將軍諸葛誕。誕字公休，乃瑯琊南陽人，即武侯 之族弟也；向侍於魏；因武侯在蜀為相，因此不得重用；後武侯身亡，誕在魏歷重職， 封高平侯，總攝兩淮軍馬。當日賈充託名勞軍，至淮南見諸葛誕。誕設宴待之。</p></div> </div>