<div class="leaf "><div class="inner justify"><p class="no-indent  ">乎？」操雖喜笑，而心惡之。</p><p>操恐人暗中謀害己身，常分付左右：「吾夢中好殺人；凡吾睡著，汝等切勿近前。 」一日，晝寢帳中，落被於地。一近侍慌取覆蓋。操躍起拔劍斬之，復上床睡；半晌而 起，佯驚問：「何人殺吾近侍？」眾以實對。操痛哭，命厚葬之。人皆以為操果夢中殺 人。惟脩知其意，臨葬時指而歎曰：「丞相非在夢中，君乃在夢中耳！」操聞而愈惡之 。</p><p>操第三子曹植，愛脩之才，常邀脩談論，終夜不息。操與眾商議，欲立植為世子。 曹丕知之，密請朝歌長吳質入內府商議；因恐有人知覺，乃用大簏藏吳質於中，只說是 絹匹在內，載入府中。脩知其事，逕來告操。操令人於丕府門伺察之。丕慌告吳質。質 曰：「無憂也。明日用大簏裝絹，再入以惑之。」丕如其言，以大簏載絹入。使者搜看 簏中，果絹也，回報曹操。操因疑脩譖害曹丕，愈惡之。</p></div> </div>