<div class="leaf "><div class="inner justify"><p class="no-indent  ">孔明欣然從之，一同登舟，駕起帆檣，迤邐望夏口而進。離三江口五六十里，船依次第 歇定。周瑜在中央下寨，岸上依西山結營，週圍屯住。孔明只在一葉小舟內安身。</p><p>周瑜分撥已定，使人請孔明議事。孔明至中軍帳，敘禮畢。瑜曰：「昔曹操兵少， 袁紹兵多，而操反勝紹者，因用許攸之謀，先斷烏巢之糧也。今操兵八十三萬，我兵只 五六萬，安能拒之？亦必須先斷操之糧，然後可破。我已探知操軍糧草，俱屯於聚鐵山 。先生久居漢上，熟知地理。敢煩先生與關，張，子龍，輩－吾亦助兵千人－星夜往聚 鐵山斷操糧道。彼此各為主人之事，幸勿推調。」</p><p class=" stretch-last-line ">孔明暗思：「此因說我不動，設計害我。我若推調，必為所笑。不如應之，別有計 議。」乃欣然領諾。瑜大喜。孔明辭出。魯肅密謂瑜曰：「公使孔明劫糧，是何意見？</p></div> </div>