<div class="leaf "><div class="inner justify"><p class="no-indent  ">洛陽宮庭，盡為焦土。又差呂布發掘先皇及后妃陵寢，取其金寶。軍士乘勢掘官民墳塚 殆盡。董卓裝載金珠緞疋好物數千餘車，劫了天子並后妃等，竟望長安去了。</p><p>卻說卓將趙岑，見卓已棄洛陽而去，便獻了汜水關。孫堅驅兵先入，玄德、關、張 殺入虎牢關，諸侯各引軍入。</p><p>且說孫堅飛奔洛陽，遙望火焰沖天，黑煙鋪地，二三百里，並無雞犬人煙；堅先發 兵救滅了火，令眾諸侯各於荒地上屯住軍馬。曹操來見袁紹曰：「今董賊西去，正可乘 勢追襲；本初按兵不動，何也？」紹曰：「諸兵疲困，進恐無益。」操曰：「董賊焚燒 宮室，劫遷天子，海內震動，不知所歸；此天亡之時也，一戰而天下定矣。諸侯何疑而 不進？」眾諸侯皆言不可輕動。操大怒曰：「豎子不足與謀！」遂自引兵萬餘，領夏侯 惇，夏侯淵，曹仁，曹洪，李典，樂進，星夜來趕董卓。</p></div> </div>