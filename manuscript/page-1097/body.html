<div class="leaf "><div class="inner justify"><p class="no-indent  ">卻說魏軍屯於罾口川，連日大雨不止。督將成何來見于禁曰：「大軍屯於川口，地勢甚 低；雖有土山，離營稍遠，今秋雨連綿，軍士艱辛。近有人報說荊州兵移於高阜處，又 於漢水口預備戰筏；倘江水泛漲，我軍危矣。宜早為計。」于禁叱曰：「匹夫惑吾軍心 耶！再有多言者斬之！」成何羞慚而退，卻來見龐德，說此事。德曰：「汝所見甚當。 于將軍不肯移兵，吾明日自移軍屯於他處。」</p><p>計議方定，是夜風雨大作。龐德坐在帳中，只聽得萬馬爭奔，征鼙震地。德大驚， 急出帳上馬看時，四面八方，大水驟至；七軍亂竄，隨波逐浪者，不計其數；平地水深 丈餘。于禁，龐德，與諸將各登小山避水。比及平明，關公及眾將皆搖旗鼓譟，乘大船 而來。于禁見四下無路，左右止有五六十人，料不能逃，口稱願降。關公令盡去衣甲， 拘收入船，然後來擒龐德。</p></div> </div>