<div class="leaf "><div class="inner justify"><p>審配既死，操憐其忠義，命葬於城北。眾將請曹操入城。操方欲起行，只見刀斧手 擁一人至，操視之，乃陳琳也。操謂之曰：「汝前為本初作檄，但罪狀孤，可也；何乃 辱及祖、父耶？」琳答曰：「箭在弦上，不得不發耳。」左右勸操殺之；操憐其才，乃 赦之，命為從事。</p><p>卻說操長子曹丕，字子桓，時年十八歲。丕初生時，有雲氣一片，其色青紫，圓如 車蓋，覆於其室，終日不散。有望氣者，密謂操曰：「此天子氣也。令嗣貴不可言。」 丕八歲能屬文，有逸才，博古通今，善騎射，好擊劍。時操破冀州，丕隨父在軍中，先 領隨身軍，逕投袁紹家，下馬拔劍而入。有一將當之曰：「丞相有命，諸人不許入紹府 。」丕叱退，提劍入後堂。見兩個婦人相抱而哭，向前欲殺之。正是：</p><p>四世公侯已成夢，一家骨肉又遭殃。未知性命如何，且看下文分解。</p></div> </div>