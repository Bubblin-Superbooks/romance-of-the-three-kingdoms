<div class="leaf "><div class="inner justify"><p class="no-indent  ">便於穰山下寨。軍分三隊：雲長屯兵於東南角上，張飛屯兵於西南角上，玄德與趙雲於 正南立寨。曹操兵至，玄德鼓譟而出。操布成陣勢，叫玄德打話。玄德出馬於門旗下。 操以鞭指罵曰：「吾待汝為上賓，汝何背義忘恩？」玄德曰：「汝託名漢相，實為國賊 ！吾乃漢室宗親，奉天子密詔，來討反賊！」遂於馬上朗誦衣帶詔。</p><p>操大怒，教許褚出戰。玄德背後趙雲，挺槍出馬。二將相交，三十合不分勝負。忽 然喊聲大震，東南角上，雲長衝突而來；西南角上，張飛引軍衝突而來。三處一齊掩殺 。曹軍遠來疲困，不能抵當，大敗而走。玄德得勝回營。</p><p>次日，又使趙雲搦戰。操兵旬日不出。玄德再使張飛搦戰，操兵亦不出。玄德愈疑 。忽報龔都運糧至，被曹軍圍住，玄德急令張飛去救。忽又報夏侯惇引軍抄背後逕取汝 南，玄德大驚曰：「若如此，吾前後受敵，無所歸矣！」急遣雲長救之。兩軍皆去。</p></div> </div>