<div class="leaf "><div class="inner justify"><p>時有嚴白虎，自稱東吳德王據吳郡，遣部將守住烏程、嘉興。當日白虎聞策兵至， 令弟嚴輿出兵，會於楓橋。輿橫刀立馬於橋上。有人報入中軍，策便欲出。張紘諫曰： 「夫主將乃三軍之所繫命，不宜輕敵小寇。願將軍自重。」策謝曰：「先生之言如金石 ；但恐不親冒矢石，則將士不用命耳。」遂遣韓當出馬。</p><p>比及韓當到橋上時，蔣欽，陳武早駕小舟從河岸邊殺過橋來，亂箭射倒岸上軍，二 人飛身上岸砍殺，嚴輿退走。韓當引軍直殺到閶門下，賊退入城裏去了。策分兵水陸並 進，圍住吳城。一困三日，無人出戰。策引眾軍到閶門外招諭，城上一員裨將，左手托 定護梁，右手指著城下大罵。太史慈就馬上拈弓取箭，顧軍將曰：「看我射中這廝左手 ！」</p><p>說聲未絕，弓弦響處，果然射個正中，把那將的左手射透，反牢釘在護梁上。城上 城下見者，無不喝采。</p></div> </div>