<div class="leaf "><div class="inner justify"><p>步騭默默然無語。忽一人問曰：「孔明以操何如人也。」孔明視其人，乃薛綜也。 孔明答曰：「曹操乃漢賊也，又何必問？」綜曰：「公言差矣。漢歷傳至今，天數將終 。今曹公已有天下三分之二，人皆歸心。劉豫州不識天時，強欲與爭，正如以卵擊石， 安得不敗乎？」孔明厲聲曰：「薛敬文安得出此無父無君之言乎！夫人生天地間，以忠 孝為立身之本。公既為漢臣，則見有不臣之人，當誓共戮之，臣之道也。今曹操祖宗叨 食漢祿，不思報效，反懷纂逆之心，天下之所共憤。公乃以天數歸之，真無父無君之人 也！不足與語！請勿復言！」</p><p class=" stretch-last-line ">薛綜滿面羞慚，不能對答。座上又一人應聲問曰：「曹操雖挾天子以令諸侯，猶是 相國曹參之後。劉豫州雖云中山靖王苗裔，卻無可稽考，眼見只是織蓆販屨之夫耳，何 足與曹操抗衡哉！」孔明視之，乃陸績也。孔明笑曰：「公非袁術座間懷橘之陸郎乎？</p></div> </div>