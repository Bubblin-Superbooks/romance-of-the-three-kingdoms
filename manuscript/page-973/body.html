<div class="leaf "><div class="inner justify"><p class="no-indent  ">稍斥之。」孔明曰：「昔主公困守荊州，北畏曹操，東憚孫權，賴孝直為之輔翼，遂翻 然翱翔，不可復制。今奈何禁止孝直，使不得少行其意耶？」因竟不問。法正聞之，亦 自斂戢。</p><p>一日，玄德正與孔明閒敘，忽報雲長遣關平來謝所賜金帛。玄德召入。平拜罷，呈 上書信曰：「父親知馬超武藝過人，要入川來與之比試高低，教就稟伯父此事。」玄德 大驚曰；「若雲長入蜀，與孟起比試，勢不兩立。」孔明曰；「無妨，亮自作書回之。 」玄德只恐雲長性急，便教孔明寫了書，發付關平星夜回荊州。平回至荊州，雲長問曰 ：「我欲與馬孟起比試，汝曾說否？」平答曰：「軍師有書在此。」雲長拆開視之。其 書曰：「亮聞將軍欲與孟起分別高下。以亮度之，孟起雖雄烈過人，不過黥布，彭越之 徒耳；當與翼德並驅爭先，猶末及美髯公之絕倫超群也。今公受任荊州，不為不重；倘 一入川，若荊州有失，罪莫大焉。惟冀明照。」</p></div> </div>