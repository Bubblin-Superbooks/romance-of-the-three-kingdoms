<div class="leaf "><div class="inner justify"><p class="no-indent  ">堂飲宴；因謂玄德曰：「近聞曹操提兵回許都，勢日強盛，必有吞併荊、襄之心，昔日 悔不聽賢弟之言，失此好機會！」玄德曰：「今天下分裂，干戈日起，機會豈有盡乎？ 若能應之於後，未足為恨也。」表曰：「吾弟之言甚當。」相與對飲。</p><p>酒酣，表忽潸然下淚。玄德問其故。表曰：「吾有心事，前者欲訴與賢弟，未得其 便。」玄德曰：「兄長有何難決之事？倘有用弟之處，弟雖死不辭。」表曰：「前妻陳 氏所生長子琦，為人雖賢，而柔懦不足立大事；後妻蔡氏所生少子琮，頗聰明。吾欲廢 長立幼，恐礙於禮法；欲立長子，爭奈蔡氏族中，皆掌軍務，後必生亂：因此委決不下 。」玄德曰：「自古廢長立幼，取亂之道。若憂蔡氏權重，可徐徐削之，不可溺愛而立 少子也。」表默然。原來蔡夫人素疑玄德，凡遇玄德與表敘論，必來竊聽；是時正在屏 風後，聞玄德此言，心甚恨之。</p></div> </div>