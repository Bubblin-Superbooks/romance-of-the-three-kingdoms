<div class="leaf "><div class="inner justify"><p class="no-indent  ">師曰：「妄誣大臣造反，當加何罪？」芳跪告曰：「朕合有罪，望大將軍恕之！」師曰 ：「陛下請起。國法未可廢也。」乃指張皇后曰：「此是張緝之女，理當除之！」芳大 哭求免，師不從，叱左右將張后捉出，至東華門內，用白練絞死。後人有詩曰：</p><p>當年伏后出宮門，跣足哀號別至尊。司馬今朝依此例，天教還報在兒孫。</p><p class=" stretch-last-line ">次日，司馬師大會群臣曰：「今主上荒淫無道，褻近娼優，聽信讒言，閉塞賢路： 其罪甚於漢之昌邑，不能主天下。吾謹按伊尹、霍光之法，別立新君，以保社稷，以安 天下，如何？」眾皆應曰：「大將軍行伊、霍之事，所謂應天順人，誰敢違命？」師遂 同多官入永寧宮，奏聞太后。太后曰：「大將軍欲立何人為君？」師曰：「臣觀彭城王 曹據，聰明仁孝，可以為天下之主。」太后曰：「彭城王乃老身之叔，今立為君，我何</p></div> </div>