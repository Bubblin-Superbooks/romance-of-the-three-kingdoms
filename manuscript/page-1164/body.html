<div class="leaf "><div class="inner justify"><p>兩肉齊道行，頭上帶凹骨。相遇由山下，欻起相搪突。二敵不俱剛，一肉臥土窟。 非是力不如，盛氣不泄畢。</p><p>曹丕及群臣皆驚。丕又曰：「七步成章，吾猶以為遲。汝能應聲而作詩一首否？」 植曰：「願即命題。」丕曰：「吾與汝乃兄弟也。以此為題。亦不許犯著『兄弟』字樣 。」植略不思索，即口占一首曰：</p><p>煮豆燃豆萁，豆在釜中泣。本是同根生，相煎何太急！</p><p>曹丕聞之，潸然淚下。其母卞氏，從殿後出曰：「兄何逼弟之甚耶？」丕慌忙離坐 告曰：「國法不可廢耳。」於是貶曹植為安鄉侯。植拜辭上馬而去。</p><p class=" stretch-last-line ">曹丕自繼位之後，法令一新，威逼漢帝，甚於其父。早有細作報入成都。漢中王聞 之，大驚，即與文武商議曰：「曹操已死，曹丕繼位，威逼天子，更甚於操。東吳孫權</p></div> </div>