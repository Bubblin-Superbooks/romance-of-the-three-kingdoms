<div class="leaf "><div class="inner justify"><p>馬邈羞慚無語。忽家人慌入報曰：「魏將鄧艾不知從何而來，引二千餘人，一擁而 入城矣。」邈大驚，慌出納降，拜伏於公堂之下，泣告曰：「某有心歸降久矣。今願招 城中居民，及本部人馬，盡降將軍。」艾准其降。遂收江油軍馬於部下調遣，即用馬邈 為鄉導官。忽報馬邈夫人自縊身死。艾問其故，邈以實告。艾感其賢，令厚禮葬之，親 往致祭。魏人聞者，無不嗟嘆。後人有詩讚曰：</p><p>後主昏迷漢祚顛，天差鄧艾取西川。可憐巴蜀多名將，不及江油李氏賢！</p><p class=" stretch-last-line ">鄧艾取了江油，遂接陰平小路。諸軍皆到江油取齊，逕來攻涪城。部將田續曰：「 我軍涉險而來，甚是勞頓，且當休養數日，然後進兵。」艾大怒曰：「兵貴神速，汝敢 亂我軍心耶！」喝令左右推出斬之。眾將苦告方免。艾自驅兵至涪城。城內官吏軍民疑</p></div> </div>