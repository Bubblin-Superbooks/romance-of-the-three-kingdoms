<div class="leaf "><div class="inner justify"><p>玄德大喜，訴說從前之事。關公亦訴前事。玄德曰：「吾初見子龍，便有留戀不捨 之情。今幸得相遇！」雲曰：「雲奔走四方，擇主而事，未有如使君者。今得相隨，大 稱平生。雖肝腦塗地,無恨矣。」</p><p>當日就燒毀山寨，率領人眾，盡隨玄德前赴古城。張飛，糜竺，糜芳，迎接入城， 各相拜訴。二夫人具言雲長之事，玄德感歎不已。於是殺牛宰馬，先拜謝天地，然後遍 勞諸軍。玄德見兄弟重聚，將佐無缺，又新得了趙雲，關公又得了關平，周倉，二人， 歡喜無限，連飲數日。後人有詩讚之曰：</p><p>當時手足似瓜分，信斷音稀杳不聞。今日君臣重聚義，正如龍虎會風雲。時玄德， 關，張，趙雲，孫乾，簡雍，糜竺，糜芳，關平，周倉，統領馬步軍校共四五千人。玄 德欲棄了古城去守汝南，恰好劉辟，龔都，差人來請。於是遂起軍往汝南駐紮，招軍買 馬，徐圖征進，不在話下。</p></div> </div>