<div class="leaf "><div class="inner justify"><p>說得孫權默然無語。國太不住口的罵周瑜。喬國老勸曰：「事已如此，劉皇叔乃漢 室宗親，不如真個招他為婿，免得出醜。」權曰：「年紀怕不相當。」國老曰：「劉皇 叔乃當世豪傑，若招得這個女婿，也不辱了令妹。」國太曰：「我不曾認得劉皇叔，明 日約在甘露寺相見。如不中我意，任從你們行事；若中我的意，我自把女兒嫁他。」</p><p>孫權乃大孝之人，見母親如此言語，隨即應承，出外喚呂範，分付來日甘露寺方丈 設宴，國太要見劉備。呂範曰：「何不令賈華部領三百刀斧手，伏於兩廊？若國太不喜 時，一聲號舉，兩邊齊出，將他拏下。」權遂喚賈華分付先準備，只看國太舉動。</p><p>卻說喬國老辭吳國太歸，使人去報玄德，言來日吳侯，國太親自要見，好生在意。 玄德與孫乾，趙雲商議。雲曰：「來日此會，多凶少吉，雲自引五百軍保護。」</p></div> </div>