<div class="leaf "><div class="inner justify"><p>芳脫下龍鳳汗衫，咬破指尖，寫了血詔，授與張緝，乃囑曰：「朕祖武皇帝誅董承 ，蓋為機事不密也。卿等須謹慎，勿泄於外。」豐曰：「陛下何出此不利之言？臣等非 董承之輩，司馬師安比武祖也？陛下忽疑。」三人辭出，至東華門左側，正見司馬師帶 劍而來，從者數百人，皆持兵器。三人立於道旁。師問曰：「汝三人退朝何遲？」李豐 曰：「聖上在內廷觀書，我三人侍讀故耳。」師曰：「所看何書？」豐曰：「乃夏、商 、周三代之書也。」師曰：「上見此書，問何故事？」豐曰：「天子所問：伊尹扶商、 周公攝政之事；我等皆奏曰：『今司馬大將軍，即伊尹、周公也。』」師冷笑曰：「汝 等豈將吾比伊尹、周公！其心實指吾為王莽、董卓！」三人皆曰：「我等三人皆將軍門 下之人，安敢如此？」師大怒曰：「汝等乃口諛之人！適間與天子在密室中所哭何事？ 」三人曰：「實無此狀。」師叱曰：「汝三人淚眼尚紅，如何抵賴！」</p></div> </div>