<div class="leaf "><div class="inner justify"><p>孔明請芝到書院中，問芝曰：「今蜀、魏、吳鼎分三國，欲討二國，一統中興，當 先伐何國？」芝曰：「以愚意論之，魏雖漢賊，其勢甚大，急難搖動，當徐徐緩圖。今 主上初登寶位，民心未安，當與東吳連合結為脣齒，一洗先帝舊怨，此乃長久之計也。 未審丞相鈞意若何。」孔明大笑曰：「吾思之久矣，奈未得其人，今日方得也！」芝曰 ：「丞相欲其人何為？」孔明曰：「吾欲使人往結東吳。公既能明此意，必能不辱君命 。使吳之任，非公不可。」芝曰：「愚才智淺，恐不堪當此重任。」孔明曰：「吾來日 奏知天子，便請伯苗一行，切勿推辭。」芝應允而退。至次日，孔明奏准後主，差鄧芝 往說東吳。芝拜辭，望東吳而來。正是：吳人方見干戈息，蜀使還將玉帛通。未知鄧芝 此去若何，且看下文分解。</p><p>第八十六回：難張溫秦宓逞天辯，破曹丕徐盛用火攻</p></div> </div>