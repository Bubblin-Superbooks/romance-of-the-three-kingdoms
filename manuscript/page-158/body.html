<div class="leaf "><div class="inner justify"><p class="no-indent  ">令開門。玄德入城，陶謙接著，共到府衙。禮畢，設宴相待，一面勞軍。</p><p>陶謙見玄德儀表軒昂，語言豁達，心中大喜，便命糜竺取徐州牌印，讓與玄德。玄 德愕然曰：「公何意也？」謙曰：「今天下擾亂，王綱不振，公乃漢室宗親，正宜力扶 社稷。老夫年邁無能，情願將徐州相讓。公勿推辭。謙當自寫表文，申奏朝廷。」玄德 離席再拜曰：「劉備雖漢朝苗裔，功微德薄，為平原相猶恐不稱職；今為大義，故來相 助；公出此言，莫非疑劉備有吞併之心耶？若舉此念，皇天不佑！」謙曰：「此老夫之 實情也。」再三相讓，玄德那裏肯受。糜竺進曰：「今兵臨城下，且當商議退敵之策。 待事平之日，再當相讓可也。」玄德曰：「備當遺書於曹操，勸令解和。操若不從，廝 殺未遲。」於是傳檄三寨，且按兵不動；遣人齎書以達曹操。</p><p class=" stretch-last-line ">卻說曹操正在軍中，與諸將議事，人報徐州有戰書到。操拆而觀之，乃劉備書也。</p></div> </div>