<div class="leaf "><div class="inner justify"><p>卻說閻圃正勸張魯勿助劉璋，只見馬超挺身出曰：「超感主公之恩，無可上報。願 領一軍攻取葭明關，生擒劉備。務要劉璋割二十州奉還主公。」張魯大喜，先遣黃權從 小路而回，隨即點兵二萬與馬超。此時龐德臥病不能行，留於漢中。張魯令楊柏監軍。 超與弟馬岱選日起程。</p><p>卻說玄德軍馬在雒城。法正所差下書人回報說：「鄭度勸劉璋盡燒野谷，並各處倉 廩，率巴西之民，避於涪水西，深溝高壘而不戰。」玄德，孔明聞之，皆大驚曰：「若 用此言，吾勢危矣！」法正笑曰：「主公勿憂，此計雖毒，劉璋必不能用也。」</p><p class=" stretch-last-line ">不一日，人傳劉璋不肯遷動百姓，不從鄭度之言。玄德聞之，方始寬心。孔明曰： 「可速進兵取綿竹，如得此處，成都易取矣。」遂遣黃忠，魏延領兵前進。費觀聽知玄 德兵來，差李嚴出迎。嚴領三千兵出，各布陣完。黃忠出馬，與李嚴戰四五十合，不分</p></div> </div>