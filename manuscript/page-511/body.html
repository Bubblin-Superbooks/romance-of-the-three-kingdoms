<div class="leaf "><div class="inner justify"><p class="no-indent  ">玄德遂將此馬送與劉表。表大喜，騎回城中。蒯越見而問之。表曰：「此玄德所送也。 」越曰：「昔先兄蒯良，最善相馬；越亦頗曉。此馬眼下有淚槽，額邊生白點，名為的 盧，騎則妨主。張武為此馬而亡。主公不可乘之。」</p><p>表聽其言。次日請玄德飲宴，因言曰：「昨承惠良馬，深感厚意。但賢弟不時征進 ，可以用之。敬當送還。」玄德起謝。表又曰：「賢弟久居此間，恐廢武事。襄陽屬邑 新野縣，頗有錢糧。弟可引本部軍馬於本縣屯紮，何如？」</p><p>玄德領諾。次日，謝別劉表，引本部軍馬逕往新野。方出城門，只見一人在馬前長 揖曰：「公所騎馬，不可乘也。」玄德視之，乃荊州幕賓伊藉，字機伯，山陽人也。玄 德忙下馬問之。籍曰：「昨聞蒯異度對劉荊州云：『此馬名的盧，乘則妨主。』因此還 公，公豈可復乘之？」玄德曰：「深感先生見愛。但凡人死生有命，豈馬所能妨哉！」 籍深服其高見，自此常與玄德往來。</p></div> </div>