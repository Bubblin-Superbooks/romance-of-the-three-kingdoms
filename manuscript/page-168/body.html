<div class="leaf "><div class="inner justify"><p class="no-indent  ">高順亦攔擋不住，都退入城中去了。數內有軍人乘勢混過陣來見操，說是田氏之使，呈 上密書。約云：「今夜初更時分，城上鳴鑼為號，便可進兵。某當獻門。」操撥夏侯惇 引軍在左，曹洪引軍在右，自己引夏侯淵，李典，樂進，典韋四將，率兵入城。李典曰 ：「主公且在城外，容某等先入城去。」操喝曰：「我不自往，誰肯向前！」遂當先領 兵直入。</p><p>時約初更，月光未上。只聽得西門上吹蠃殼聲，喊聲忽起，門上火把燎亂，城門大 開，弔橋放落。曹操爭先拍馬而入。直到州衙，路上不見一人。操知是計，忙撥回馬， 大叫：「退兵！」州衙中一聲砲響，四門烈火，轟天而起；金鼓齊鳴，喊聲如江翻海沸 。東巷內轉出張遼，西巷內轉出臧霸，夾攻掩殺。操走北門，道傍轉出郝萌、曹性，又 殺一陣。操急走南門，高順、侯成攔住。典韋怒目咬牙，衝殺出去。高順、侯成倒走出 城。</p></div> </div>