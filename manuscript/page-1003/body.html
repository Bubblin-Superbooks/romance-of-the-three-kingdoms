<div class="leaf "><div class="inner justify"><p class="no-indent  ">。凌統縱馬提刀，出至陣前。張遼使樂進出迎。兩個鬥至五十合，未分勝敗。曹操聞知 ，親自策馬到門旗下來看，見二將酣鬥，乃令曹休暗放冷箭。曹休便閃往張遼背後，開 弓一箭，正中凌統坐下馬。那馬直立起來，把凌統掀翻在地。樂進連亡持槍來刺。槍還 未到，只聽得弓弦響處，一箭射中樂進面門，翻身落馬。兩軍齊出，各救一將回營。鳴 金罷戰。</p><p>凌統回到寨中拜謝孫權。權曰：「放箭救你者，甘寧也。」凌統乃頓首拜寧曰：「 不想公能如此垂恩！」自此與甘寧結為生死之交，再不為惡。</p><p>且說曹操見樂進中箭，乃自到帳中調治。次日，分兵五路來襲濡須：操自領中路； 左一路張遼，二路李典；右一路徐晃，二路龐德。每路各帶一萬人馬，殺奔江邊來。時 董襲，徐盛二將在船上；見五路軍馬來到，諸軍各有懼色。徐盛曰：「食君之祿，忠君 之事，何懼哉﹖」遂引猛士數百人，用小船渡過江邊，殺入李典軍中去了。</p></div> </div>