<div class="leaf "><div class="inner justify"><p class="no-indent  ">，圍得鐵桶相似。式左衝右突，不能得脫。忽聞喊聲大震，一彪軍殺入，乃是魏延；救 了陳式，回到谷中，五千兵只剩得四五百帶傷人馬。背後魏兵趕來，卻得杜瓊、張嶷引 兵接應，魏兵方退。陳、魏兩人方信孔明先見如神，懊悔不及。</p><p>且說鄧芝回見孔明，言魏延、陳式如此無禮。孔明笑曰：「魏延素有反相，吾知彼 常有不平之意；因憐其勇而用之。久後必生患害。」</p><p>正言間，忽流星馬報到，說陳式折了四千餘人，止有四五百帶傷人馬，屯在谷中。 孔明令鄧芝再來箕谷撫慰陳式，防其生變；一面喚馬岱、王平分付曰：「斜谷若有魏兵 把守，汝二人引本部軍越山嶺，夜行晝伏，速出祈山之左，舉火為號。」又喚馬忠、張 翼分付曰：「汝等亦從山僻小路，晝伏夜行，逕出祈山之右，舉火為號。與馬岱、王平 會合，共劫曹真營寨。吾自從谷中三面攻之，魏兵可破也。」</p></div> </div>