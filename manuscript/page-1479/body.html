<div class="leaf "><div class="inner justify"><p>第一○○回：漢兵劫寨破曹真，武侯鬥陣辱仲達</p><p>卻說眾將聞孔明不追魏兵，俱入帳告曰：「魏兵苦雨，不能屯紮，因此回去。正好 乘勢追之，丞相如何不追？」孔明曰：「司馬懿善能用兵，今軍退必有埋伏。吾若追之 ，正中其計。不如縱他遠去，吾卻分兵逕出斜谷，而取祁山，使魏人不隄防也。」</p><p>眾將曰：「取長安之地，別有路途，丞相只取祁山，何也？」孔明曰：「祁山乃長 安之首也；隴西諸郡，倘有兵來，必經由此地。更兼前臨渭濱，後靠斜谷，左出右入， 可以伏兵，乃用武之地。吾故欲先取此，得地利也。」</p><p>眾將皆拜服。孔明令魏延、張嶷、杜瓊、陳式出箕谷；馬岱、王平、張翼、馬忠出 斜谷；俱會於祁山。調撥已定，孔明自提大軍，令關興、廖化為先鋒，隨後進發。</p></div> </div>