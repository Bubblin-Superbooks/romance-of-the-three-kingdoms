<div class="leaf "><div class="inner justify"><p class="no-indent  ">不知存亡，妻小失散，為之奈何？」孫乾曰：「不若且投曹操，以圖後計。」玄德依言 ，尋小路投許都。途次絕糧，嘗往村中求食。但到處，聞劉豫州，皆爭進飲食。一日， 到一家投宿，其家一少年出拜，問其姓名，乃獵戶劉安也。</p><p>當下劉安聞豫州牧至，欲尋野味供食，一時不能得，乃殺其妻以食之。玄德曰：「 此何肉也？」安曰：「乃狼肉也。」玄德不疑，乃飽食了一頓，天晚就宿。至曉將去， 往後院取馬，忽見一婦人殺於廚下，臂上肉已都割去。玄德驚問，方知昨夜食者，乃其 妻之肉也。玄德不勝傷感。洒淚上馬。劉安告玄德曰：「本欲相隨使君，因老母在堂， 未敢遠行。」</p><p>玄德稱謝而別，取路出梁城。忽見塵頭蔽日，一彪大軍來到。玄德知是曹操之軍， 同孫乾逕至中軍旗下，與曹操相見，具說失沛城，散二弟，陷妻小之事。操亦為之下淚 。又說劉安殺妻為食之事，操乃令孫乾以金百兩往賜之。</p></div> </div>