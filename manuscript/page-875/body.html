<div class="leaf "><div class="inner justify"><p>於是乘馬引僕從望荊州界上而來。前至郢州界口，忽見一隊軍馬，約有五百餘騎， 為首一員大將，輕裝軟扮，勒馬前問曰：「來者莫非張別駕乎？」松曰：「然也。」那 將慌忙下馬，聲喏曰：「趙雲等候多時。」松下馬答禮曰：「莫非常山趙子龍乎？」雲 曰：「然也。某奉主公劉玄德之命，為大夫遠涉路途，鞍馬馳驅，特命趙雲聊奉酒食。 」</p><p>言罷，軍士奉跪酒食，雲敬進之。松自思曰：「人言劉玄德寬仁愛客，今果如此。 」遂與趙雲飲了數杯，上馬同行。來到荊州界首，是日天晚，前到館驛，見驛門外百餘 人侍立，擊鼓相接。一將於馬前施禮曰：「奉兄長將令，為大夫遠涉風塵，令關某灑掃 驛庭，以待歇宿。」松下馬與雲長，趙雲同入館舍，講禮敘坐。須臾，排上酒食，二人 慇懃相勸。飲至更闌，方始罷席，宿了一宵。</p></div> </div>