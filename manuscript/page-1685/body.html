<div class="leaf "><div class="inner justify"><p>蜀兵兩番敗走之後，心中搖動。維與諸將曰：「勝敗乃兵家之常。今雖損兵折將， 不足為憂。成敗之事，在此一舉。汝等始終勿改，如有言退者立斬。」張翼進言曰：「 魏兵皆在此處，祁山必然空虛。將軍整兵與鄧艾交鋒，攻打洮陽、侯河；某引一軍取祁 山。取了祁山九寨，便驅兵向長安：此為上計。」</p><p>維從之，即令張翼引後軍逕取祁山。維自引兵到侯河搦鄧艾交戰，艾引軍出迎。兩 軍對圓，二人交鋒數十餘合，不分勝負，各收兵回寨。次日，姜維又引兵挑戰，鄧艾按 兵不出。姜維令軍辱罵，鄧艾尋思曰：「蜀人被吾大殺一陣，全然不退，連日反來搦戰 ：必分兵去襲祁山寨也。守寨將師纂，兵少智寡，必然敗矣。吾當親往救之。」乃喚子 鄧忠分付曰：「汝用心守把此處，任他搦戰。卻勿輕出。吾今夜引兵去祁山救應。」</p></div> </div>