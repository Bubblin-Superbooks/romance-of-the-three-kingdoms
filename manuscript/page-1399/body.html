<div class="leaf "><div class="inner justify"><p class="no-indent  ">之，每日調練軍馬，只待魏兵到，便為內應；卻報孟達說軍器糧草，俱未完備，不敢約 期起事，達信之不疑。忽報參軍梁畿來到，孟達迎入城中。畿傳司馬懿將令曰：「司馬 都督今奉天子詔，起諸路軍以退蜀兵。太守可集本部軍馬聽候調遣。」達問曰：「都督 何日起程？」畿曰：「此時約離宛城，望長安去了。」達暗喜曰：「吾大事成矣！」遂 設宴待了梁畿，送出城外，即報申儀、申耽知道，明日舉事，換上大漢旗號，發諸路軍 馬，逕取洛陽。忽報城外塵土沖天，不知何處兵來。孟達登城視之，只見一彪軍，打著 「右將軍徐晃」旗號，飛奔城下。達大驚，急扯起弔橋。徐晃坐下馬收拾不住，直來到 壕邊，高叫曰：「反賊孟達：早早受降！」達大怒，急開弓射之，正中徐晃頭額，魏將 救去。城上亂箭射下，魏兵方退。孟達恰待開門追趕，四面旌旗蔽日，司馬懿兵到。達 仰天長歎曰：「果不出孔明所料也！」於是閉門堅守。</p></div> </div>