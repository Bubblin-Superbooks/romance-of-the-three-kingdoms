<div class="leaf "><div class="inner justify"><p>關公英魂領悟，即下馬乘風落於庵前，叉手問曰：「吾師何人？願求法號。」普靜 曰：「老僧普靜，昔日汜水關前鎮國寺中，曾與君侯相會，今日豈遂忘之耶？」公曰： 「向蒙相救，銘感不忘。今某已遇禍而死，願求清誨，指點迷途。」普靜曰：「昔非今 是，一切休論，後果前因，彼此不爽。今將軍為呂蒙所害，大呼『還我頭來』，然則顏 良、文醜五關六將等眾人之頭，又將向誰索耶？」</p><p class=" stretch-last-line ">於是關公恍然大悟，稽首皈依而去。後往往於玉泉山顯聖護民。鄉人感其德，就於
山頂上建廟，四時致祭。後人題一聯於其廟云：
 赤面秉赤心，騎赤兔追風，馳驅時無忘赤帝；青燈觀青史，仗青龍偃月，隱微處不
愧青天。
　　卻說孫權既害了關公，遂盡收荊襄之地，賞犒三軍，設宴大會諸將慶功；置呂蒙於 上位，顧謂眾將曰：「孤久不得荊州，今唾手而得，皆子明之功也。」蒙再三遜謝。權</p></div> </div>