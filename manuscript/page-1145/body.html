<div class="leaf "><div class="inner justify"><p class="no-indent  ">正商議間，荊州捷報使命，絡繹而至。不一日，關興到，具言水渰七軍之事。忽又
報馬到來，報說關公於江邊多設墩臺，隄防甚密，萬無一失。因此玄德放心。
　　忽一日，玄德自覺渾身肉顫，行坐不安；至夜不能寧睡，起坐內室，秉燭看書，覺 神思昏迷，伏几而臥；室中忽起一陣冷風，燈滅復明，抬頭見一人立於燈下。玄德問曰 ：「汝何人，夤夜至吾內室？」其人不答。玄德疑怪，自起視之，乃是關公於燈影下， 往來躲避。玄德曰：「賢弟別來無恙！夜深至此，必有大故。吾與汝情同骨肉，因何迴 避？」關公泣告曰：「願兄起兵，以雪弟恨！」</p><p>言訖，冷風驟起，關公不見。玄德忽然驚覺，乃是一夢：時正三鼓。玄德大疑，急 出前殿，使人請孔明來。孔明入見。玄德細言夢警。孔明曰：「此乃王上心思關公，故 有此夢。何必多疑？」玄德再三疑慮，孔明以善言解之。</p></div> </div>