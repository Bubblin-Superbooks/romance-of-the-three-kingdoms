<div class="leaf "><div class="inner justify"><p>原來那寨後放火的，乃是兩員健將：一人乃九江壽春人，姓蔣，名欽，字公奕；一 人乃九江下蔡人，姓周，名泰，字幼平。二人皆遭世亂，聚人在揚子江中，劫掠為生； 久聞孫策為江東豪傑，能招賢納士，故特引其黨三百餘人，前來相投。策大喜，用為車 前校尉，收得牛渚邸閣糧食、軍器，并降卒四千餘人，遂進兵神亭。</p><p>卻說張英敗回見劉繇，繇怒欲斬之。謀士笮融，薛禮勸免，使屯兵零陵城拒敵。繇 自領兵於神亭嶺南下營，孫策於嶺北下營。策問土人曰：「近山有漢光武廟否？」土人 曰：「有廟在嶺上。」策曰：「吾夜夢光武召我相見，當往祈之。」長史張昭曰：「不 可：嶺南乃劉繇寨，倘有伏兵，奈何？」策曰：「神人佑我，吾何懼焉？」遂披挂綽鎗 上馬，引程普，黃蓋，韓當，蔣欽，周泰等共十三騎，出寨上嶺，到廟焚香。下馬參拜 已畢，策向前跪祝曰：「若孫策能於江東立業，復興故父之基，即當重修廟宇，四時祭 祀。」</p></div> </div>