<div class="leaf "><div class="inner justify"><p class="no-indent  ">齎敕令姜維早降；遣尚書郎李虎，送文簿與艾。共戶二十八萬，男女九十四萬，帶甲將 士十萬二千，官吏四萬，倉糧四十餘萬，金銀三千斤，錦綺絲絹各二十萬疋。餘物在庫 ，不及具載。擇十二月初一日，君臣出降。</p><p>北地王劉諶聞知，怒氣沖天，帶劍入宮。其妻崔夫人問曰：「大王今日顏色異常， 何也？」諶曰：「魏兵將近，父皇已納降款，明日君臣出降，社稷從此殄滅。吾欲先死 以見先帝於地下，不屈膝於他人也！」崔夫人曰：「賢哉！賢哉！得其死矣！妾請先死 ，王死未遲。」諶曰：「汝何死耶？」崔夫人曰：「王死父，妾死夫，其義同也。夫亡 妻死，何必問焉？」言訖，觸柱而死。諶乃自殺其三子，並割妻頭，提至昭烈廟中，伏 地哭曰：「臣羞見基業棄於他人，故先殺妻子，以絕罣念，後將一命報祖！祖如有靈， 知孫之心！」大哭一場，眼中流血，自刎而死。蜀人聞之，無不哀痛。後人有詩讚曰：</p></div> </div>