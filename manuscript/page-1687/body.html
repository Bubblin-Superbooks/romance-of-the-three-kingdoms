<div class="leaf "><div class="inner justify"><p class="no-indent  ">臣劉琰妻胡氏，極有顏色；因入宮朝見皇后，后留在宮中，一月方出。琰疑其妻與後主 私通，乃喚帳下軍士五百人，列於前，將妻綁縛，令每軍以履撻其面數十，幾死復甦。 後主聞之大怒，令有司議劉琰罪。有司議得：卒非撻妻之人，面非受刑之地：合當棄市 。遂斬劉琰。自此命婦不許入朝。然一時官僚以後主荒淫，多有疑怨者。於是賢人漸退 ，小人日進。</p><p>時右將軍閻宇，身無寸功；只因阿附黃皓，遂得重爵；聞姜維統兵在祁山，乃說皓 奏後主曰：「姜維屢戰無功，可命閻宇代之。」後主從其言，遣使齊詔，召回姜維。維 正在祁山攻打寨柵，忽一日三道詔至，宣維班師。維只得遵命，先令洮陽兵退，次後與 張翼徐徐而退。鄧艾在寨中，只聽得一夜鼓角喧天，不知何意。至平明，人報蜀兵盡退 ，止留空寨。艾疑有計，不敢追襲。</p></div> </div>