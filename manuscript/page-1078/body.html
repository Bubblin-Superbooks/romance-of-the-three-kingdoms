<div class="leaf "><div class="inner justify"><p class="no-indent  ">，獎勵六師，率齊群義，應天順時，撲討兇逆，以寧社稷？謹拜表以聞。</p><p>表到許都，曹操在鄴郡聞知玄德自立為漢中王，大怒曰：「織蓆小兒，安敢如此！ 吾誓滅之！」即時傳令，盡起傾國之兵，赴兩川與漢中王決雌雄。一人出班諫曰：「大 王不可因一時之怒，親勞車駕遠征。臣有一計，不須張弓隻箭，令劉備在蜀自受其禍； 待其兵衰力盡，只須一將往征之，便可成功。」</p><p>操視其人，乃司馬懿也。操喜問曰：「仲達有何高見？」懿曰：「江東孫權以妹嫁 劉備，而又乘間竊取回去；劉備又據占荊州不還；彼此俱有切齒之恨。今可差一舌辯之 士，齎書往說孫權，使興兵取荊州，劉備必發兩川之兵來救荊州。那時大王興兵去取漢 川，令劉備首尾不能相救，勢必危矣。」</p><p class=" stretch-last-line ">操大喜，即修書令滿寵為使，星夜投江東來見孫權。權知滿寵到，遂與謀士商議。</p></div> </div>