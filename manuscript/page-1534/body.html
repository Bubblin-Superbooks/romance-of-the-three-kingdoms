<div class="leaf "><div class="inner justify"><p class="no-indent  ">千里而請戰者乎？此乃司馬懿因將士忿怒，故借曹叡之意，以制眾人。今又播傳此言， 欲懈我軍心也。」</p><p>正論間，忽報費褘到，孔明請入問之。褘曰：「魏主曹叡聞東吳三路進兵，乃自引 大軍至合淝，令滿寵、田豫、劉劭分兵三路迎敵。滿寵設計，盡燒東吳糧草戰具，吳兵 多病。陸遜上表於吳王，約會前後夾攻，不意齎表人中途被魏兵所獲：因此機關洩漏， 吳兵無功而還。」孔明聽知此信，遂長歎一聲，不覺昏倒於地：眾將急救，半晌方甦。 孔明歎曰：「吾心昏亂，舊病復發，恐不能生矣！」</p><p class=" stretch-last-line ">是夜孔明扶病出帳，仰觀天文，十分驚慌：入帳謂姜維曰：「吾命在旦夕矣！」維 曰：「丞相何出此言？」孔明曰：「吾見三台星中，客星倍明，主星幽隱，相輔列曜， 其光昏暗：天象如此，吾命可知！」維曰：「天象雖則如此，丞相何不用祈禳之法挽回</p></div> </div>