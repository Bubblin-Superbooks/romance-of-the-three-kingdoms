<div class="leaf "><div class="inner justify"><p class="no-indent  ">節鉞，都督關中人馬，調遣青、徐、兗、豫、荊、揚等處；一面差人持節令鄧艾為征西 將軍，都督關外隴上，使約期伐蜀。</p><p>次日，司馬昭於朝外計議此事，前將軍鄧敦曰：「姜維屢犯中原，我兵折傷甚多； 只今守禦，尚自未保，奈何深入山川危險之地，自取禍亂耶？」昭怒曰：「吾欲興仁義 之師，伐無道之主，汝安敢逆吾意？」叱武士推出斬之。須臾，呈鄧敦首級於階下。眾 皆失色。昭曰：「吾自征東以來，息歇六年，治兵繕甲，皆已完備，欲伐吳、蜀久矣。 今先定西蜀，乘順流之勢，水陸並進，併吞東吳：此滅虢取虞之道也。吾料西蜀將士， 守成都者八九萬，守邊境者不過四五萬，姜維屯田者不過六七萬。今吾已令鄧艾引關外 隴右之兵十餘萬，絆住姜維於沓中，使不得東顧；遣鍾會引關中精兵二三十萬，直抵駱 谷：三路以襲漢中。蜀主劉禪昏暗，邊城外破，士女內震，其亡可必矣。」眾皆拜服。</p></div> </div>