<div class="leaf "><div class="inner justify"><p class="no-indent  ">姦凶，興復漢室，還於舊都：此臣所以報先帝而忠陛下之職分也。至於斟酌損益，進盡 忠言，則攸之、褘、允等之任也。願陛下託臣以討賊興復之效，不效則治臣之罪，以告 先帝之靈﹔若無興復之言，則責攸之、褘、允等之咎，以彰其慢。陛下亦宜自謀，以諮 諏善道，察納雅言，深追先帝遺詔。臣不勝受恩感激！今當遠離，臨表涕泣，不知所云 。</p><p>後主覽表曰：「相父南征，遠涉艱難﹔方始回都，坐未安席﹔今又欲北伐，恐勞神 思。」孔明曰：「臣受先帝託孤之重，夙夜未嘗有怠。今南方已平，可無內顧之憂﹔不 就此時討賊，恢復中原，更待何日？”忽班部中太史譙周出奏曰：「臣夜觀天象，北方 旺氣正盛，星曜倍明，未可圖也。」乃謂孔明曰：「丞相深明天文，又何故強為？」孔 明曰：「天道變易不常，豈可拘執？吾今且駐兵馬於漢中，觀其動靜而後行。」</p></div> </div>