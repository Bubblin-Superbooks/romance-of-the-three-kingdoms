<div class="leaf "><div class="inner justify"><p class="no-indent  ">期大賢只在目前。非先生言，備有眼如盲也！」後人有讚徐庶走馬薦諸葛詩曰：</p><p>痛恨高賢不再逢，臨岐泣別兩情濃。片言卻似春雷震，能使南陽起臥龍。</p><p>徐庶薦了孔明，再別玄德，策馬而去。玄德聞徐庶之語，方悟司馬德操之言，似醉 方醒，如夢初覺，引眾將回至新野，便具厚幣，同關、張前去南陽請孔明。</p><p>且說徐庶既別玄德，感其留戀之情，恐孔明不肯出山輔之，遂乘馬直至臥龍岡下， 入草廬見孔明。孔明問其來意。庶曰：「庶本欲事劉豫州，奈老母為曹操所囚，馳書來 召，只得捨之而往。臨行時，將公薦與玄德。玄德即日將來奉謁，望公勿推阻，即展平 生之大才以輔之，幸甚。」</p><p>孔明聞言作色曰：「君以我為享祭之犧牲乎？」說罷，拂袖而入。庶羞慚而退，上 馬趲程，赴許昌見母。正是：囑友一言因愛主，赴家千里為思親。未知後事若何，且看 下文分解。</p></div> </div>