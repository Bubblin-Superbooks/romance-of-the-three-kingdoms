<div class="leaf "><div class="inner justify"><p>松觀其人，單眉細眼，貌白神清。問其姓名，乃太尉楊彪之子楊修，字德祖，現為 丞相門下掌庫主簿。此人博學能言，見識過人。松知脩是個舌辯之士，有心難之。脩亦 自恃其才，小覷天下之士。當時見張松言語譏諷，遂邀出外面書院中，分賓主而坐，謂 松曰：「蜀道崎嶇，遠來勞苦。」松曰：「奉主之命，雖赴湯蹈火，弗敢辭也。」修問 ：「蜀中風土何如？」松曰：「蜀為西郡，古號益州。路有錦江之險，地連劍閣之雄。 回環二百八程，縱橫三萬餘里。雞鳴犬吠相聞，市井閭閻不斷。田肥地美，歲無水旱之 憂；國富民豐，時有管絃之樂。所產之物，阜如山積。天下莫可及也！」</p><p class=" stretch-last-line ">修又問曰：「蜀中人物如何？」松曰：「文有相如之賦，武有伏波之才；醫有仲景 之能，卜有君平之隱。九流三教，『出乎其類，拔乎其萃』者，不可勝記，豈能盡數！</p></div> </div>