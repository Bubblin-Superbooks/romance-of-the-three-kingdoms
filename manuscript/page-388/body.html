<div class="leaf "><div class="inner justify"><p>少頃，玄德至，紹令推出斬之。玄德曰：「某有何罪？」紹曰：「你故使汝弟又壞 我一員大將，如何無罪？」玄德曰：「容伸一言而死。曹操素忌備，今知備在明公處， 恐備助公，故特使雲長誅殺二將。公知必怒。此借公之手以殺劉備也，願明公思之。」 袁紹曰：「玄德之言是也。汝等幾使我受害賢之名。」喝退左右，請玄德上帳而坐。</p><p>玄德謝曰：「荷明公寬大之恩，無可補報，欲令一心腹人持密書去見雲長，使知劉 備消息，彼必星夜來到，輔佐明公，共誅曹操，以報顏良、文醜之讎，若何？」袁紹大 喜曰：「吾得雲長，勝顏良、文醜十倍也。」玄德修下書札，未有人送去。紹令退軍武 陽，連營數十里，按兵不動。操乃使夏侯惇領兵守住官渡隘口，自己班師回許都，大宴 眾官，賀雲長之功。因謂呂虔曰：「昔日吾以糧草在前者，乃餌敵之計也。惟荀公達知 吾心耳。」眾皆歎服。</p></div> </div>