<div class="leaf "><div class="inner justify"><p class="no-indent  ">哭關、張二弟，其病愈深，兩目昏花，厭見侍從之人；乃叱退左右，獨臥於龍榻之上。 忽然陰風驟起，將燈吹搖，滅而復明。只見橙影之下，二人侍立。先主怒曰；「朕心緒 不寧，教汝等且退，何故又來！」叱之不退。先主起而視之：上首乃雲長，下首乃翼德 也。先主大驚曰：「二弟原來尚在！」雲長曰：「臣等非人，乃是鬼也。上帝以臣二人 平生不失信義，皆敕命為神。哥哥與兄弟聚會不遠矣。」</p><p class=" stretch-last-line ">先主扯定大哭。忽然驚覺：二弟不見。即喚從人問之，時正三更。先主歎曰：「朕 不久於人世矣！」遂遣使往成都，請丞相諸葛亮、尚書令李嚴等，星夜來永安宮，聽受 遺命。孔明等與先主次子魯王劉永、梁王劉理，來永安宮見帝，留太子劉禪守成都。 且說孔明到永安宮，見先主病危，慌忙拜伏於龍榻之下。先主傳旨，請孔明坐於龍榻之 側，撫其背曰：「朕自得丞相，幸成帝業；何期智識淺陋，不納丞相之言，自取其敗。</p></div> </div>