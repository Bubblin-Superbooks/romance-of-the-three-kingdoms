<div class="leaf "><div class="inner justify"><p>卻說袁紹欲斬玄德。玄德從容進曰：「明公只聽一面之詞，而絕向日之情耶？備自 徐州失散，二弟雲長未知存否；天下同貌者不少，豈赤面長鬚之人，即為關某也？明公 何不察之？」袁紹是個沒主張的人，聞玄德之言，責沮授曰：「誤聽汝言，險殺好人。 」遂仍請玄德上帳坐，議報顏良之讎。帳下一人應聲而進曰：「顏良與我如兄弟，今被 曹賊所殺，我安得不洩此恨？」</p><p>玄德視其人，身長八尺，面如獬豸，乃河北名將文醜也。袁紹大喜曰：「非汝不能 報顏良之讎。吾與十萬軍兵，便渡黃河，追殺曹賊！」沮授曰：「不可。今宜留屯延津 ，分兵官渡，乃為上策。若輕舉渡河，設或有變，眾皆不能還矣。」紹怒曰：「皆是汝 等遲緩軍心，遷延日月，有妨大事！豈不聞『兵貴神速』乎？」沮授出，歎曰：「上盈 其志，下務其功；悠悠黃河，吾其濟乎！」遂託疾不出議事。</p></div> </div>