<div class="leaf "><div class="inner justify"><p>第一回：宴桃園豪傑三結義，斬黃巾英雄首立功</p><p>詞曰：</p><p>滾滾長江東逝水，浪花淘盡英雄。是非成敗轉頭空：青山依舊在，幾度夕陽紅。白 髮漁樵江渚上，慣看秋月春風。一壺濁酒喜相逢：古今多少事，都付笑談中。</p><p>話說天下大勢，分久必合，合久必分：周末七國分爭，并入於秦。及秦滅之後，楚 、漢分爭，又并入於漢。漢朝自高祖斬白蛇而起義，一統天下。後來光武中興，傳至獻 帝，遂分為三國。推其致亂之由，殆始於桓、靈二帝。桓帝禁錮善類，崇信宦官。及桓 帝崩，靈帝即位，大將軍竇武、太傅陳蕃，共相輔佐。時有宦官曹節等弄權，竇武、陳 蕃謀誅之，作事不密，反為所害。中涓自此愈橫。</p><p class=" stretch-last-line ">建寧二年四月望日，帝御溫德殿。方陞座，殿角狂風驟起，只見一條大青蛇，從梁</p></div> </div>