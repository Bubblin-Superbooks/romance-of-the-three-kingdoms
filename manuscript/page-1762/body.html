<div class="leaf "><div class="inner justify"><p>王濬樓船下益州，金陵王氣黯然收。千尋鐵鎖沉江底，一片降旛出石頭。人世幾回 傷往事，山形依舊枕寒流。今逢四海為家日，故壘蕭蕭蘆狄秋。於是東吳四州八十三 郡，三百一十三縣，戶口五十二萬三千，軍吏三萬二千，兵二十三萬，男女老幼二百三 十萬，米榖二百八十萬斛，舟船五千餘艘，後宮五千餘人，皆歸大晉。大事已定，出榜 安民，盡封府庫倉廩。次日，陶濬兵不戰自潰。瑯琊王司馬（左人右由）并王戎大兵皆 至；見王濬成了大功，心中忻喜。次日，杜預亦至，大犒三軍，開倉賑濟吳民，於是吳 民安堵。惟有建平太守吳彥，拒城不下，聞吳亡乃降。</p><p>王濬上表報捷，朝廷聞吳已平，君臣皆賀上壽。晉主執杯流涕曰：「此羊太傅之功 也，惜其不親見之耳！」驃騎將軍孫秀退朝，向南面哭曰：「昔討逆壯年，以一校尉創 立基業，今孫皓舉江南而棄之，悠悠蒼天，此何人哉！」</p></div> </div>