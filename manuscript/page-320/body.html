<div class="leaf "><div class="inner justify"><p>勉從虎穴暫趨身，說破英雄驚殺人。巧借聞雷來掩飾，隨機應變信如神。</p><p>天雨方住，見兩個人撞入後園，手提寶劍，突至亭前，左右攔擋不住。操視之，乃 關、張二人也。原來二人從城外射箭方回，聽得玄德被許褚、張遼請將去了，慌忙來相 府打聽；聞說在後園，只恐有失，故衝突而入。卻見玄德與操對坐飲酒。二人按劍而立 。操問二人何來。雲長曰：「聽知丞相和兄飲酒，特來舞劍，以助一笑。」操笑曰：「 此非鴻門會，安用項莊、項伯乎？」玄德亦笑。操命：「取酒與『二樊噲』壓驚。」關 、張拜謝。</p><p>須臾席散，玄德辭操而歸。雲長曰：「險些驚殺我兩個！」玄德以落箸事說與關、 張。張問是何意。玄德曰：「吾之學圃，正欲使操知我無大志；不意操竟指我為英雄， 我故失驚落箸。又恐操生疑，故借懼雷以掩飾之耳。」關、張曰：「兄真高見！」</p></div> </div>