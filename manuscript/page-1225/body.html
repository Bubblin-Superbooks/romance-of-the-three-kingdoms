<div class="leaf "><div class="inner justify"><p class="no-indent  ">「即今天氣炎熱，軍屯於赤火之中，取水深為不便。」</p><p>先主遂命各營，皆移於山林茂盛之地，近溪傍澗；待過夏到秋，併力進兵。馮習遂 奉旨，將諸寨皆移於林木陰密之處。馬良奏曰：「吾軍若動，倘吳兵驟至，如之奈何？ 」先主曰：「朕今吳班引萬餘弱兵，近吳寨平地屯住；朕親選八千精兵，伏於山谷之中 。若陸遜知朕移營，必乘勢來擊，卻令吳班詐敗；遜若追來，朕引兵突出，斷其歸路， 小子可擒矣。」</p><p>文武皆賀曰；「陛下神機妙算，諸臣不及也！」馬良曰：「近聞諸葛丞相在東川點 看各處隘口，恐魏兵入寇。陛下何不將各營移居之地，畫成圖本，問於丞相？」先主曰 ：「朕亦頗知兵法，何必又問丞相？」良曰：「古云：『兼聽則明，偏聽則蔽。』望陛 下察之。」先主曰：「卿可自去各營，畫成四至八道圖本，親到東川去問丞相。如有不 便，可急來報知。」</p></div> </div>