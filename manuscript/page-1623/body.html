<div class="leaf "><div class="inner justify"><p class="no-indent  ">「東吳孫峻提兵渡江襲壽春來了。」儉大驚曰：「壽春若失，吾歸何處！」是夜退兵於 項城。</p><p>司馬師見毋丘儉軍退，聚多官商議。尚書傅嘏曰：「今儉兵退者，憂吳人襲壽春也 ，必回項城分兵拒守。將軍可令一軍取樂嘉城，一軍取項城，一軍取壽春：則淮南之卒 必退矣。兗州刺史鄧艾，足智多謀；若領兵逕取樂嘉，更以重兵應之，破賊不難也。」 師從之，急遣使持檄文，教鄧艾起兗州之兵破樂嘉城，師隨後引兵到彼會合。</p><p>卻說毋兵儉在項城，不時差人去樂嘉城哨探，只恐有兵來，請文欽到營共議，欽曰 ：「都督勿憂。我與拙子文鴦，只消五千兵，敢保樂嘉城。」儉大喜。欽父子引五千兵 投樂嘉來。前軍報說：「樂嘉城西，皆是魏兵，約有萬餘。遙望中軍，白旄黃鉞，皂蓋 朱旛，簇擁虎帳。內豎立一面錦鏽帥字旗，此必司馬師也。安立營寨，尚未完備。」</p></div> </div>