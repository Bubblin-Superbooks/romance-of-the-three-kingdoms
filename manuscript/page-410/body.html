<div class="leaf "><div class="inner justify"><p>關公於馬上自歎曰：「吾非欲沿途殺人，奈事不得已也。曹公知之，必以我為負恩 之人矣。」正行間，忽見一騎自北而來，大叫：「雲長少住！」關公勒馬視之，乃孫乾 也。關公曰：「自汝南相別，一向消息若何？」</p><p>乾曰：「劉辟，龔都，自將軍回兵之後，復奪了汝南；遣某往河北結好袁紹，請玄 德同謀破曹之計。不想河北將士，各相妒忌。田豐尚囚獄中；沮授黜退不用；審配，郭 圖，各自爭權；袁紹多疑，主持不定。某與劉皇叔商議，先求脫身之計。今皇叔已住汝 南會合劉辟去了。恐將軍不知，反到袁紹處，或為所害，特遣某於路迎接將來。幸於此 得見。將軍可速往汝南與皇叔相會。」</p><p>關公教孫乾拜見夫人。夫人問其動靜。孫乾備說：「袁紹二次欲斬皇叔，今幸脫身 往汝南去了。夫人可與皇叔到此相會。」二夫人皆掩面垂淚。關公依言，不投河北去， 逕取汝南來。</p></div> </div>