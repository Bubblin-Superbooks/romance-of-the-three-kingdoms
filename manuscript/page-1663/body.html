<div class="leaf "><div class="inner justify"><p class="no-indent  ">中貴黃皓，不理國事，只圖歡樂；伯約累欲征伐，不恤軍士；國將危矣！」乃作「讎國 論」一篇，寄與姜維。維拆封視之。論曰：</p><p>或問：古往能以弱勝強者，其術何如？曰：處大國無患者，恆多慢；處小國有憂者 ，恆思善。多慢則生亂，思善則生治，理之常也，故周文養民，以少取多；句踐恤眾， 以弱斃強。此其術也。</p><p class=" stretch-last-line ">或曰：曩者楚強漢弱，約分鴻溝，張良以為民志既定，則難動也，率兵追羽，終斃 項氏；豈必由文王、句踐之事乎！曰：商、周之際，王侯世尊，君臣之固，當此之時， 雖有漢祖，安能仗劍取天下乎？今秦罷侯置守之後，民疲秦役，天下土崩，於是豪傑並 爭。今我與彼，皆傳國易世矣，既非秦末鼎沸之時，實有六國並據之勢。故可為文王， 難為漢祖。時可而後動，數合而後舉；故湯、武之師，不再戰而克，誠重民勞而度時審</p></div> </div>