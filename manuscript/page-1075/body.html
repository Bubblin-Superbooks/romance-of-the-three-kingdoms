<div class="leaf "><div class="inner justify"><p class="no-indent  ">此耀武揚威，勢不可當。曹兵敗走。曹彰正遇吳蘭，兩個交鋒，不數合，曹彰一戟刺吳 蘭於馬下。三軍混戰。操收兵於斜谷界口紮住。操屯兵日久，欲要進兵，又被馬超拒守 ；欲收兵回，又恐被蜀兵恥笑；心中猶豫不決。適庖官進雞湯。操見碗中有雞肋，因而 有感於懷。</p><p>正沈吟間，夏侯惇入帳，稟請夜間口號。操隨口曰：「雞肋！雞肋！」惇傳令眾官 ，都稱「雞肋」。行軍主簿楊脩，見傳「雞肋」二字，便教隨行軍士，各收拾行裝，準 備歸程。有人報知夏侯惇。惇大驚，遂請楊脩至帳中問曰：「公何收拾行裝？」脩曰： 「以今夜號令，便知魏王不日將退兵歸也。雞肋者，食之無味，棄之可惜。今進不能勝 ，退恐人笑，在此無益，不如早歸。來日魏王必班師矣，故先收拾行裝，免得臨行慌亂 。」夏侯惇曰：「公真知魏王肺腑也！」遂亦收拾行裝。</p></div> </div>