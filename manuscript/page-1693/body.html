<div class="leaf "><div class="inner justify"><p>卻說鍾會受了鎮西將軍之印，起兵伐蜀。會恐機謀或洩，卻以伐吳為名，令青、兗 、豫、荊、揚等五處各造大船；又遣唐咨於登、萊等州傍海之處，拘集海船。司馬昭不 知其意，遂召鍾會問之曰；「子從旱路收川，何用造船耶？」會曰：「蜀若聞我兵大進 ，必求救於東吳也：故先布聲勢，作伐吳之狀，吳必不敢妄動。一年之內，蜀已破，船 已成，而伐吳，豈不順乎？」昭大喜，選日出師。時魏景元四年，秋七月初三日，鍾會 出師。司馬昭送之於城外十里方回。西曹掾邵悌密謂司馬昭曰：「今主公遣鍾會領十萬 兵伐蜀，愚料會志大心高，不可使獨掌大權。」昭笑曰：「吾豈不知之？」悌曰：「主 公既知，何不使人同領其職？」昭言無數語，使邵悌疑心頓釋。正是：方當士馬驅馳日 ，早識將軍跋扈心。未知其言若何，且看下文分解。</p><p>第一一六回：鍾會分兵漢中道，武侯顯聖定軍山</p></div> </div>