<div class="leaf "><div class="inner justify"><p class="no-indent  ">兵之地，倘若疏矢，朝廷必然問罪。」急撤大兵從南路去救雍州，只留一枝兵守橋頭。</p><p>姜維入北道，約行三十里，料知魏兵起行，乃勒回兵，後隊作前隊，逕到橋頭，果 然魏兵大隊已去，只有些小兵把守：被維一陣殺散。盡燒其寨柵。諸葛緒聽知橋頭火起 ，復引兵回。姜維兵已過半日了，因此不敢追趕。</p><p>卻說姜維引兵過了橋頭，正行之間，前面一軍來到，乃左將軍張翼，右將軍廖化也 。維問之。翼曰：「黃皓聽信師巫之言，不肯發兵。翼聞漢中已危，自起兵來，時陽平 關已被鍾會所取。今聞將軍受困，特來接應。」遂合兵一處。化曰：「今四面受敵，糧 道不通，不如退守劍閣，再作良圖。」</p><p class=" stretch-last-line ">維疑慮未決。忽報鍾會，鄧艾分兵十餘路殺來。維欲與翼，化分兵迎之。化曰：「 白水地狹路多，非爭戰之所，不如且退，去救劍閣可也。若劍閣一失，是絕路矣。」維</p></div> </div>