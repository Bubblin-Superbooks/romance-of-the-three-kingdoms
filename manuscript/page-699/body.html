<div class="leaf "><div class="inner justify"><p>卻說曹操連得二書，心中疑感不定，聚眾謀士商議曰：「江左，甘寧，被周瑜所辱 ，願為內應；黃蓋受責，令闞澤來納降；俱未可深信。誰敢直入周瑜寨中，探聽實信？ 」蔣幹進曰：「某前日空往東吳，未得成功，深懷慚愧。今願捨身再往，務得實信，回 報丞相。」操大喜，即時令蔣幹上船。幹駕小舟，逕到江南水寨邊，便使人傳報。</p><p>周瑜聽得幹又到，大喜曰：「吾之成功，只在此人身上！」遂囑付魯肅：「請龐士 元來，為我如此如此。」原來襄陽龐統，字士元，因避亂寓居江東。魯肅曾薦之於周瑜 ，統未及往見。瑜先使肅問計於統曰：「破曹當用何策？」統密謂肅曰：「欲破曹兵， 須用火攻；但大江面上，一船著火，餘船四散；除非獻『連環計』，教他釘作一處，然 後功可成也。」肅以告瑜，瑜深服其論，因謂肅曰：「為我行此計者，非龐士元不可。 」肅曰：「只怕曹操奸猾，如何去得？」</p></div> </div>