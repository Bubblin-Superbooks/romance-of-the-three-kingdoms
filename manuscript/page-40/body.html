<div class="leaf "><div class="inner justify"><p class="no-indent  ">進乃暗差使命齎密詔，星夜往各鎮去。</p><p>卻說前將軍鰲鄉侯西涼刺史董卓，先為破黃巾無功，朝廷將治其罪，因賄賂十常侍 幸免；後又結託朝貴，遂任顯官，統西州大軍二十萬，常有不臣之心。是時得詔大喜， 點起軍馬，陸續便行；使其婿中郎將牛輔，守住陝西，自己卻帶李傕、郭汜、張濟、樊 稠等提兵望洛陽進發。卓婿謀士李儒曰：「今雖奉詔，中間多有暗昧。何不差人上表， 名正言順，大事可圖。」卓大喜，遂上表。其略曰：　　竊聞天下所以亂逆不止者，皆 由黃門常侍張讓等侮慢天常之故。臣聞揚湯止沸，不如去薪；潰癰雖痛，勝於養毒。臣 敢鳴鐘鼓入洛陽，請除讓等。社稷幸甚！天下幸甚！</p><p>何進得表，出示大臣。侍御史鄭泰諫曰：「董卓乃豺狼也，引入京城，必食人矣。 」進曰：「汝多疑，不足謀大事。」盧植亦諫曰：「植素知董卓為人，面善心狠；一入 禁庭，必生禍患。不如止之勿來，免致生亂。」</p></div> </div>