<div class="leaf "><div class="inner justify"><p class="no-indent  ">雲屯江陵，鎮公安。玄德令黃忠為前部，魏延為後軍。玄德自與劉封關平在中軍，龐統 為軍師，馬步五萬，起程西行。</p><p>臨行時，忽廖化引一軍來降。玄德便教廖化輔佐雲長，以拒曹操。是年冬月，引兵 望西川進發。行不數程，孟達接著，拜見玄德，說劉益州令某領兵五千遠來迎接。玄德 使人入益州，先報劉璋。璋便發書告報沿途州郡，供給錢糧。璋欲自出涪城親接玄德， 即下令準備車乘帳幔，旌旗鎧甲，務要鮮明。主簿黃權入諫曰：「主公此去，必被劉備 所害。某食祿多年，不忍主公中他人奸計，望三思之。」張松曰：「黃權此言，疏間宗 族之義，滋長寇盜之威，實無益於主公。」璋乃叱權曰：「吾意已決，汝何逆吾！」</p><p>權叩首流血，近前口啣璋衣而諫。璋大怒，扯衣而起。權不放，頓落門牙兩個。璋 喝左右，推出黃權，權大哭而歸。</p></div> </div>