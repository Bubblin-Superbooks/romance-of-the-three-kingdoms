<div class="leaf "><div class="inner justify"><p>操正走之間，前面張飛引一枝兵截住，趙雲引一枝兵從背後殺來，黃忠又引兵從褒 州殺來。操大敗。諸將保護曹操，奪路而走。方逃至斜谷界口，前面塵頭忽起，一枝兵 到。操曰：「此軍若是伏兵，吾休矣！」及兵將近，乃操次子曹彰也。</p><p>彰字子文，少善騎射；膂力過人，能手格猛獸。操嘗戒之曰：「汝不讀書而好弓馬 ，此匹夫之勇，何足貴乎？」彰曰：「大丈夫當學衛青，霍去病，立功沙漠，長驅數十 萬眾，縱橫天下；何能作博士耶？」操嘗問諸子之志。彰曰：「好為將。」操問：「為 將何如？」彰曰：「披堅執銳，臨難不顧，身先士卒；賞必行，罰必信。」操大笑。建 安二十三年，代郡，烏桓反，操令彰引兵五萬討之；臨行戒之曰：「『居家為父子，受 事為君臣』。法不徇情，爾宜深戒。」彰到代北，身先戰陣，直殺至桑乾，北方皆平； 因聞操在陽平關，故來助戰。</p></div> </div>