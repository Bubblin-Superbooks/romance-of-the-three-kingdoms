<div class="leaf "><div class="inner justify"><p class="no-indent  ">「人言孔明心多，今觀此事可知矣。」乃具回書，令心腹人來答孔明。孔明喚入帳中。 其人呈上回書。孔明拆封視之。書曰：</p><p>「適承鈞教，安敢少怠？竊謂司馬懿之事，不必懼也：宛城離洛城約八百里，至新 城一千二百里。若司馬懿聞達舉事，須表奏魏主：往復一月間事，達城池已固，諸將與 三軍皆在深險之地。司馬懿即來，達何懼哉？丞相寬懷，惟聽捷報。」</p><p>孔明看畢，擲書於地而頓足曰：「孟達必死於司馬懿之手矣！」馬謖問曰：「丞相 何謂也？」孔明曰：「兵法云：『攻其不備，出其不意。』豈容料在一月之期？曹叡既 委任司馬懿，逢寇即除，何待奏聞？若知孟達反，不須十日，兵必到矣，安能措手耶？ 」眾將皆服。孔明急令來人回報曰：「若未舉事，切莫教同事者知之，知則必敗。」其 人拜辭，歸新城去了。</p></div> </div>