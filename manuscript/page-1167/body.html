<div class="leaf "><div class="inner justify"><p>「臣達伏惟殿下將建伊呂之業，追桓文之功，大事草創，假勢吳楚，是以有為之士 ，望風歸順。臣委質以來，愆戾山積；臣猶自知，況於君乎？今王朝英俊鱗集，臣內無 輔佐之器，外無將領之才，列次功臣，誠足自愧！臣聞范蠡識機，浮於五湖；舅犯謝罪 ，逡巡河上。夫際會之間，請命乞身，何哉？欲潔去就之分也。況臣卑鄙，無元功勳， 自繫於時，竊慕前賢，早思遠恥。昔申生至孝，見疑於親；子胥至忠，見誅於君；蒙恬 拓境而被大刑，樂毅破齊而遭讒佞。臣每讀其書，未嘗不感慨流涕；而親當其事，益用 傷悼！邇者，荊州覆敗，大臣失節，百無一還；惟臣尋事，自致房陵、上庸，而復乞身 自放於外。伏願殿下聖恩感悟，愍臣之心，悼臣之舉。臣誠小人，不能始終。知而為之 ，敢謂非罪？臣每聞『交絕無惡聲，去臣無怨辭』臣過奉教於君子，願君王勉之。臣不 勝惶恐之至！」</p></div> </div>