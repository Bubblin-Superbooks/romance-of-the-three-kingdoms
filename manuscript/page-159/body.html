<div class="leaf "><div class="inner justify"><p class="no-indent  ">一面竭力攻城。郭嘉諫曰：「劉備遠來救援，先禮後兵，主公當用好言答之，以慢備心 ；然後進兵攻城，城可破也。」操從其言，款留來使，候發回書。</p><p class=" stretch-last-line ">正商議間，忽流星馬飛報「禍事！」。操問其故，報說呂布已襲破兗州，進據濮陽 。原來呂布自遭李、郭之亂，逃出武關，去投袁術；術怪呂布反覆不定，拒而不納。投 袁紹，紹納之，與布共破張燕於常山；布自以為得志，傲慢袁紹手下將士。紹欲殺之， 布乃去投張揚，揚納之。時龐舒在長安城中，私藏呂布妻小，送還呂布。李傕、郭汜知 之，遂斬龐舒，寫書與張揚，教殺呂布；布因棄張揚去投張邈。恰好張邈弟張超引陳宮 來見張邈。宮說邈曰：「今天下分崩，英雄並起，君以千里之眾，而反受制於人，不亦 鄙乎！今曹操征東，兗州空虛，而呂布乃當世勇士，若與之共取兗州，伯業可圖也。」</p></div> </div>