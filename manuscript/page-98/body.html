<div class="leaf "><div class="inner justify"><p>言未畢，文醜策馬挺鎗，直殺上橋。公孫瓚就橋邊與文醜交鋒。戰不到十餘合，瓚 抵擋不住，敗陣而走。文醜乘勢追趕。瓚走入陣中，文醜飛馬逕入中軍，往來衝突。瓚 手下健將四員，一齊迎戰；被文醜一鎗，刺一將下馬，三將俱走。文醜直趕公孫瓚出陣 後，瓚望山谷而逃。文醜驟馬厲聲大叫：「快下馬受降！」瓚弓箭盡落，頭盔墮地；披 髮縱馬，奔轉山坡；其馬前失，瓚翻身落於坡下。文醜急捻鎗來刺。忽見草坡左側轉出 一個少年將軍，飛馬挺鎗，直取文醜。</p><p>公孫瓚爬上坡去，看那少年：生得身長八尺，濃眉大眼，闊面重頤，威風凜凜，與 文醜大戰五六十合，勝負未分。瓚部下救軍到，文醜撥馬回去了。那少年也不追趕。瓚 忙下土坡，問那少年姓名。那少年欠身答曰：「某乃常山真定人也：姓趙，名雲，字子 龍；本袁紹轄下之人。因見紹無忠君救民之心，故特棄彼而投麾下不期於此處相見。」 瓚大喜，遂同歸寨，整頓甲兵。</p></div> </div>