<div class="leaf "><div class="inner justify"><p>君臣甘屈膝，一子獨悲傷。去矣西川事，雄哉北地王！殞身酬烈祖，搔首泣穹蒼。 凜凜人如在，誰云漢已亡。</p><p>後主聽北地王自刎，乃令人葬之。次日，魏兵大至。後主率太子諸王，及群臣六十 餘人，面縛輿櫬，出北門十里而降。鄧艾扶起後主，親解其縛，焚其輿櫬，並車入城。 後人有詩歎曰：</p><p>魏兵數萬入川來，後主偷生失自裁。黃皓終存欺國意，姜維空負濟時才。全忠義士 心何烈，守節王孫志可哀。昭烈經營良不易，一朝功業頓成灰。</p><p>於是成都之人，皆具香花迎接。艾拜後主為驃騎將軍，其餘文武各隨高下拜官，請 後主還宮，出榜安民，交割倉庫，又令太常張峻、益州別駕張紹，招安各郡軍民。又令 人說姜維歸降。一面遣人赴洛陽報捷。艾聞黃皓奸險，欲斬之。皓用金寶賂其左右，因 此得免。自是漢亡。後人因漢之亡，有追思武侯詩曰：</p></div> </div>