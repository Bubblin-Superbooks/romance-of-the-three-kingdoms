<div class="leaf "><div class="inner justify"><p class="no-indent  ">龐柔亦在西川為官；今使他為先鋒，是潑油救火也。將軍何不啟知魏王，別換一人去？ 」</p><p>禁聞此語，遂連夜入府啟知曹操。操省悟，即喚龐德至階下，令納下先鋒印。德大 驚曰：「某正欲與大王出力，何故不肯見用？」操曰：「孤本無猜疑；但今馬超現在西 川，汝兄龐柔亦在西川，俱佐劉備；孤縱不疑，奈眾口何？」</p><p>龐德聞之，免冠頓首，流血滿面而告曰：「某自漢中投降大王，每感厚恩；雖肝腦 塗地，不能補報。大王何疑於德也？德昔在故鄉時，與兄同居；嫂甚不賢，德乘醉殺之 ；兄恨德入骨髓，誓不相見，恩已斷矣。故主馬超，有勇無謀，兵敗地亡，孤身入川， 今與德各事其主，舊義已絕。德感大王恩遇，安敢萌異志？惟大王察之。」操乃扶起龐 德，撫慰曰：「孤素知卿忠義，前言特以安眾人之心耳。卿可努力建功，卿不負孤，孤 亦必不負卿也。」</p></div> </div>