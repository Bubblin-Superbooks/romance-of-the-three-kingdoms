<div class="leaf "><div class="inner justify"><p class="no-indent  ">十餘丈，大十餘圍，以麻油灌之，但遇鐵索，燃炬燒之，須臾皆斷。兩路從大江而來， 所到之處，無不克勝。</p><p>卻說東吳丞相張悌，令左將軍沈瑩、右將軍諸葛靚，來迎晉兵。瑩謂靚曰：「上流 諸軍不作提防，吾料晉軍必至此，宜盡力以敵之。若幸得勝，江南自安。今渡江與戰， 不幸而敗，則大事去矣。」靚曰：「公言是也。」</p><p>言未畢，人報晉兵順流而下，勢不可當。二人大驚，慌來見張悌商議。靚謂悌曰： 「東吳危矣，何不遁去？」悌垂泣曰：「吳之將亡，賢愚共知；今若君臣皆降，無一人 死於國難，不亦辱乎？」諸葛靚亦垂泣而去。張悌與沈瑩揮兵抵敵，晉兵一齊圍之。周 旨首先殺入吳營，張悌獨奮力搏戰，死於亂軍之中。沈瑩被周旨所殺。吳兵四散敗走。 後人有詩讚張悌曰：</p><p>杜預巴山建大旗，江東張悌死忠時。已拼王氣南中盡，不忍偷生負所知。</p></div> </div>