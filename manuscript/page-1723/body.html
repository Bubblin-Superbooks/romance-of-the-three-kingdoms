<div class="leaf "><div class="inner justify"><p>艾令先將軍器攛將下去。艾取氈自裹其身，先滾下去。副將有氈衫者裹身滾下，無 氈衫者各用繩索束腰，攀木掛樹，魚貫而進。鄧艾、鄧忠，並二千軍，及開山壯士，皆 渡了摩天嶺。方纔整頓衣甲器械而行，忽見道傍有一石碣，上刻：「丞相諸葛武侯題。 」其文云：「二火初興，有人越此。二士爭衡，不久自死。」艾觀訖大驚，慌忙對碣再 拜曰：「武侯真神人也！艾不能以師事之，惜哉！」後人有詩曰：</p><p>陰平峻嶺與天齊，玄鶴徘徊尚怯飛。鄧艾裹氈從此下，誰知諸葛有先機？</p><p>卻說鄧艾暗度陰平，引兵行時，又見一個大空寨。左右告曰：「聞武侯在日，曾發 二千兵守此險隘，今蜀主劉禪廢之。」艾嗟呀不已，乃謂眾人曰：「吾等有來路而無歸 路矣。前江油城中，糧食足備。汝等前進可活，後退即死。須併力攻之。」眾皆應曰： 「願死戰於此！」鄧艾步行，引二千餘人，星夜倍道來搶江油城。</p></div> </div>