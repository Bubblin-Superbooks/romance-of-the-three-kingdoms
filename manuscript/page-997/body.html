<div class="leaf "><div class="inner justify"><p>張遼為失了皖城，回到合淝，心中愁悶。忽曹操差薛悌送木匣一個，上有操封，傍 書云：「賊來乃發」。是日報說「孫權自引十萬大軍，來攻合淝。」張遼便開匣觀之。 內書云：「若孫權至，張，李二將軍出戰，樂將軍守城。」張遼將教帖與李典，樂進觀 之。樂進曰：「將軍之意若何﹖」張遼曰：「主公遠征在外，吳兵以為破我必矣。今可 發兵出迎，奮力與戰，折其鋒銳，以安眾心，然後可守也。」</p><p>李典素與張遼不睦，聞遼此言，默然不答。樂進見李典不語，便道：「賊眾我寡， 難以迎敵，不如堅守。」張遼曰：「公等皆是私意，不顧公事。吾今自出迎敵，決一死 戰。」便教左右備馬。李典慨然而起曰：「將軍如此，典豈敢以私憾而忘公事乎﹖願聽 指揮。」張遼大喜曰：「既曼成肯相助，來日引一軍於逍遙津北埋伏；待吳兵殺過來， 可先斷小師橋，吾與樂文謙擊之。」李典領命，自去點軍埋伏。</p></div> </div>