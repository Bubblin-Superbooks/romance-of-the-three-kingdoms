<div class="leaf "><div class="inner justify"><p class="no-indent  ">不疑？吾言既出，不可追也。」曹操自引眾將回城，於路歎想雲長不已。</p><p>不說曹操自回。且說關公來趕車仗，約行三十里，卻只不見。雲長心慌，縱馬四下 尋之。忽見山頭一人，高叫：「關將軍且住！」雲長舉目視之，只見一少年，黃巾錦衣 ，持槍跨馬，馬項下懸著首級一顆，引百餘步卒，飛奔前來。公問曰：「汝何人也？」</p><p>少年棄鎗下馬，拜伏於地。雲長恐是詐，勒馬持刀問曰：「壯士，願通姓名。」答 曰：「吾本襄陽人；姓廖，名化，字元儉。因世亂流落江湖，聚眾五百餘人，劫掠為生 。恰纔同伴杜遠下山巡哨，誤將兩夫人劫掠上山。吾問從者，知是大漢劉皇叔夫人。且 聞將軍護送在此，吾即欲送下山來。杜遠出言不遜，被某殺之。今獻頭與將軍請罪。」 關公曰：「二夫人何在？」化曰：「現在山中。」關公教急取下山。不移時，百餘人簇 擁車仗前來。</p></div> </div>