<div class="leaf "><div class="inner justify"><p>一日，操見關公所穿綠錦戰袍已舊，即度其身品，取異錦作戰袍一領相贈。關公受 之，穿於衣底，上仍用舊袍罩之。操笑曰：「雲長何如此之儉乎？」公曰：「某非儉也 。舊袍乃劉皇叔所賜，某穿之如見兄面，不敢以丞相之新賜而忘兄長之舊賜，故穿於上 。」操歎曰：「真義士也！」然口雖稱羨，心實不悅。</p><p>一日，關公在府，忽報：「內院二夫人哭倒於地，不知為何，請將軍速入。」關公 乃整衣跪於內門外，問二嫂為何悲泣。甘夫人曰：「我夜夢皇叔身陷於土坑之內，覺來 與糜夫人論之，想在九泉之下矣，是以相哭。」關公曰；「夢寐之事，不可憑信。此嫂 嫂想念之故。請勿憂愁。」</p><p class=" stretch-last-line ">正說間，適曹操命使來請關公赴宴。公辭二嫂，往見操。操見公有淚容，問其故。 公曰：「二嫂思兄痛哭，不由某心不悲。」操笑而寬解之，頻以酒相勸。公醉，自綽其</p></div> </div>