<div class="leaf "><div class="inner justify"><p>恪正驚疑間，忽報天子有使至，宣太傅赴宴。恪令安排車仗；方欲出府，有黃犬啣 住衣服，嚶嚶作聲，如哭之狀。恪怒曰：「犬戲我也？」叱左右逐去之，遂乘車出府。 行不數步，見車前一道白虹，自地而起，如白練沖天而去。恪甚驚怪。心腹將張約進車 前密告曰：「今日宮中設宴，未知好歹，主公不可輕入。」恪聽罷，使令回車，行不到 十餘步，孫峻、滕胤乘馬至車前曰：「太傳何故便回？」恪曰：「吾忽然腹痛，不可見 天子。」胤曰：「朝廷為太傅軍回，不曾面敘，故特設宴相召，兼議大事。太傅雖感貴 恙，還當勉強一行。」恪從其言，遂同孫峻、滕胤入宮。張約亦隨入。恪見吳主孫亮， 施禮畢，就席而坐。亮命進酒，恪心疑，辭曰：「病軀不勝盃酌。」孫峻曰：「太傳府 中常服藥酒，可取飲乎？」恪曰：「可也。」遂令從人回府取自製藥酒到，恪方纔放心 飲之。</p></div> </div>