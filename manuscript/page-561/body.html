<div class="leaf "><div class="inner justify"><p>半晌，先生未醒。關、張在外立久，不見動靜，入見玄德，猶然侍立。張飛大怒， 謂雲長曰：「這先生如何傲慢！見我哥哥侍立階下，他竟高臥，推睡不起！等我去屋後 放一把火，看他起不起！」雲長再三勸住。玄德仍命二人出門外等候。望堂上時，見先 生翻身將起，忽又朝裡壁睡著。童子欲報。玄德曰：「且勿驚動。」又立了一個時辰， 孔明纔醒，口吟詩曰：</p><p>大夢誰先覺？平生我自知。草堂春睡足，窗外日遲遲。</p><p class=" stretch-last-line ">孔明吟罷，翻身問童子曰：「有俗客來否？」童子曰：「劉皇叔在此，立候多時。 」孔明乃起身曰：「何不早報！尚容更衣。」遂轉入後堂。又半晌，方整衣冠出迎。玄 德見孔明身長八尺，面如冠玉，頭戴綸巾，身披鶴氅，飄飄然有神仙之概。玄德下拜曰 ：「漢室末冑、涿郡愚夫，久聞先生大名，如雷貫耳。昨兩次晉謁，不得一見，已書賤</p></div> </div>