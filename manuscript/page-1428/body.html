<div class="leaf "><div class="inner justify"><p class="no-indent  ">大刀，騎千里征獂（左馬右宛）馬，開兩石鐵胎弓，暗藏三個流星鎚，百發百中；有萬 夫不當之勇。乃隴西狄道人；姓王，名雙，字子全。臣保此人為先鋒。」</p><p>叡大喜，便召王雙上殿。視之，身長九尺，面黑晴黃，熊腰虎背。叡笑曰：「朕， 得此大將，有何慮哉！」遂賜錦袍金甲，封為虎威將軍前部大先鋒。曹真為大都督。真 謝恩出朝，遂引十五萬精兵，會合郭淮、張郃分道把守隘口。</p><p>卻說蜀兵前隊哨至陳倉，回報孔明，說「陳倉道口已築起一城，內有一將郝昭把守 ，深溝高壘，遍排鹿角，十分謹嚴；不如棄了此城，從太白嶺鳥道出祁山甚便。」孔明 曰：「陳倉正北是街亭，必得此城，方可進兵。」命魏廷引兵到城下，四面攻之。連日 不能破，魏延復來告孔明，說城難破。孔明大怒，欲斬魏延。忽帳下一人告曰：「某雖 無才，隨丞相多年，未嘗報效。願去陳倉城中，說郝昭來降，不用張弓隻箭。」</p></div> </div>