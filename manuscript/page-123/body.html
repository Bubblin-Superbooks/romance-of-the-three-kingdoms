<div class="leaf "><div class="inner justify"><p class="no-indent  ">「吾明日和你歸郿塢去，同受快樂，慎勿憂疑。」蟬方收淚拜謝。次日，李儒入見曰： 「今日良辰，可將貂蟬送與呂布。」卓曰：「布與我有父子之分，不便賜與。我只不究 其罪。汝傳我意，以好言慰之可也。」儒曰：「太師不可為婦人所惑。」卓變色曰：「 汝之妻肯與呂布否？貂蟬之事，再勿多言；言則必斬！」李儒出，仰天歎曰：「吾等皆 死於婦人之手矣！」後人讀書至此，有詩歎之曰：</p><p>司徒妙算托紅裙，不用干戈不用兵。三戰虎牢徒費力，凱歌卻奏鳳儀亭。</p><p>董卓即日下令還郿塢，百官俱拜送。貂蟬在車上，遙見呂布於稠人之內，眼望車中 。貂蟬虛掩其面，如痛哭之狀。車已去遠，布緩轡於土岡之上，眼望車塵，歎惜痛恨。 忽聞背後一人問曰：「溫侯何不從太師去，乃在此遙望而發歎？」布視之，乃司徒王允 也。</p></div> </div>