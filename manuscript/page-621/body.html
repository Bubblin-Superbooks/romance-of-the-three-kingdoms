<div class="leaf "><div class="inner justify"><p>卻說曹操懼張飛之威，驟馬望西而走，冠簪盡落，披髮奔逃。張遼、許褚趕上扯住 轡環。曹操倉皇失措。張遼曰：「丞相休驚。料張飛一人，何足深懼！今急回軍殺去， 劉備可擒也。」曹操方纔神色稍定，乃令張遼、許褚再至長板橋探聽消息。</p><p>且說張飛見曹軍一擁而退，不敢追趕，速喚回原隨二十餘騎，解去馬尾樹枝，令將 橋梁拆斷，然後回馬來見玄德，具言斷橋一事。玄德曰：「吾弟勇則勇矣，惜失於計較 。」飛問其故。玄德曰：「曹操多謀：汝不合拆斷橋梁。彼必追至矣。」飛曰：「他被 我一喝，倒退數里，何敢再追？」玄德曰：「若不斷橋，彼恐有埋伏，不敢進兵；今拆 斷了橋，彼料我無軍而怯，必來追趕。彼有百萬之眾，雖涉江漢，可填而過，豈懼一橋 之斷耶？」於是即刻起身，從小路斜投漢津，望沔陽路而走。</p></div> </div>