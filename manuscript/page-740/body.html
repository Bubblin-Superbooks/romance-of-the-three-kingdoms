<div class="leaf "><div class="inner justify"><p class="no-indent  ">答曰：「現移兵屯油江口。」瑜驚曰：「孔明亦在油江否？」乾曰：「孔明與主公同在 油江。」瑜曰：「足下先回，某自來相謝也。」</p><p>瑜收了禮物，發付孫乾先回。肅曰：「卻纔都督為何失驚？」瑜曰：「劉備屯兵油 江，必有取南郡之意。我等費了許多軍馬，用了許多錢糧，目下南郡垂手可得；彼等心 懷不仁，要就見成，須放著周瑜不死！」肅曰：「當用何策退之？」瑜曰：「吾自去和 他說話。好便好；不好時不等他取南郡，先結果了劉備！」肅曰：「某願同往。」於是 瑜與魯肅引三千輕騎，逕投油江口來。</p><p>先說孫乾回見玄德，言周瑜將親來相謝。玄德乃問孔明曰：「來意若何？」孔明笑 曰：「那裏為這些薄禮，肯來相謝。止為南郡而來。」玄德曰：「他若提兵來，何以待 之？」孔明曰：「他來便可如此如此答應。」遂於油江口擺開戰船，岸上列著軍馬。</p></div> </div>