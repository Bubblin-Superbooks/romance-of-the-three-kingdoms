<div class="leaf "><div class="inner justify"><p class="no-indent  ">孫乾接著，同往關定莊上。關公迎門接拜，執手啼哭不止。關定領二子拜於草堂之前。 玄德問其姓名。關公曰：「此人與弟同姓，有二子：長子關寧，學文；次子關平，學武 。」關定曰：「今愚意欲遣次子跟隨關將軍，未識肯容納否？」玄德曰：「年幾何矣？ 」定曰：「十八歲矣。」玄德曰：「既蒙長者厚意，吾弟尚未有子，今即以賢郎為子， 若何？」關定大喜，便命關平拜關公為父，呼玄德為伯父。玄德恐袁紹追之，急收拾起 行。關平隨著關公，一齊起身。關定送了一程自回。關公教取路往臥牛山來。</p><p class=" stretch-last-line ">正行間，忽見周倉引數十人帶傷而來。關公引他見了玄德。問其何故受傷，倉曰： 「某未至臥牛山之前，先有一將單騎而來，與裴元紹交鋒，只一合，刺死裴元紹，盡數 招降人伴，占住山寨。倉到彼招誘人伴時，止有這幾個過來，餘者俱懼怕，不敢擅離。</p></div> </div>