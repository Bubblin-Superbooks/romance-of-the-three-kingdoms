<div class="leaf "><div class="inner justify"><p>卻說呂蒙在荊州，傳下號令：凡荊州諸郡，有隨關公出征將士之家，不許吳兵攪擾 ，按月給與糧米；有患病者，遣醫治療。將士之家，感其恩惠，安堵不動。忽報關公使 至，呂蒙出郭迎接入城，以賓禮相待。使者呈書與蒙。蒙看畢，謂來使曰：「蒙昔日與 關將軍結好，乃一己之私見；今日之事，乃上命差遣，不得自主。煩使者回報將軍，善 言致意。」遂設宴款待，送歸館驛安歇。於是隨征將士之家，皆來問信。有附家書者， 有口傳音信者，皆言家門無恙，衣食不缺。</p><p>使者辭別呂蒙，蒙親送出城。使者回見關公，具道呂蒙之語，並說荊州城中，君侯 寶眷并諸將家屬，俱各無恙，供給不缺。公大怒曰：「此奸賊之計也！我生不能殺此賊 ，死必殺之，以雪我恨！」喝退使者。使者出寨，眾將皆來探問家中之事。使者具言各 家安好，呂蒙極其恩恤，並將書信傳送各將。各將欣喜，皆無戰心。</p></div> </div>