<div class="leaf "><div class="inner justify"><p class="no-indent  ">主簿左咸曰：「不可。昔曹操得此人時，封侯賜爵，三日一小宴，五日一大宴；上馬一 提金，下馬一提銀：如此恩禮，畢竟留之不住，聽其斬關殺將而去，致使今日反為所逼 ，幾欲遷都以避其鋒。今主公既已擒之，若不即除，恐貽後患。」</p><p class=" stretch-last-line ">孫權沈吟半晌，曰：「斯言是也。」遂命推出。於是關公父子皆遇害：時建安二十
四年冬十二月也。關公卒年五十八歲。後人有詩歎曰：
 漢末才無敵，雲長獨出群：神威能奮武，儒雅更知文。天日心如鏡，春秋義薄雲。
昭然垂萬古，不止冠三分。又有詩曰：
 人傑惟追古解良，士民爭拜漢雲長。桃園一日兄和弟，俎豆千秋帝與王。氣挾風雷
無匹敵，志垂日月有光芒。至今廟貌盈天下。古木寒鴉幾夕陽。
 關公既歿，坐下赤兔馬被馬忠所獲，獻與孫權。權即賜馬忠騎坐。其馬數日不食草
料而死。
</p></div> </div>