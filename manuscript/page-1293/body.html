<div class="leaf "><div class="inner justify"><p class="no-indent  ">去。將出界口山坡，魏延引一千精兵，擺在坡上，勒馬厲聲而言曰：「吾今已深入巢穴 ，奪汝險要；汝尚自愚迷，抗拒大軍！這回拏住，碎屍萬段，決不輕饒！」孟獲等抱頭 鼠竄，望本洞而去。後人有詩讚曰：五月驅兵入不毛，月明瀘水瘴煙高。誓將雄略酬三 顧，豈憚征蠻七縱勞？卻說孔明渡了瀘水，下寨已畢，大賞三軍，聚諸將於帳下曰：「 孟獲第二番擒來，吾令遍觀各營虛實，正欲令其來劫營也。吾知孟獲頗曉兵法，吾以兵 馬糧草炫耀，實令孟獲看吾破綻，必用火攻。彼令其弟詐降，欲為內應耳。吾三番擒之 而不殺，誠欲服其心，不欲滅其類也。吾今明告汝等，勿得辭勞，可用心報國。」眾將 拜伏曰：「丞相智、仁、勇，三者足備；雖子牙、張良，不能及也。」孔明曰：「吾今 安敢望古人耶？皆賴汝等之力，共成功業耳。」帳下諸將聽得孔明之言，盡皆喜悅。</p></div> </div>