<div class="leaf "><div class="inner justify"><p>於是寨中諸將，無不準備歸計。當夜曹操心亂，不能穩睡，遂手提鋼斧，遶寨私行 。只見夏侯惇寨內軍士，各準備行裝。操大驚，急回帳召惇問其故。惇曰：「主簿楊德 祖，先知大王欲歸之意。」操喚楊脩問之，脩以雞肋之意對。操大怒曰：「汝怎敢造謠 ，亂我軍心！」喝刀斧手推出斬之，將首級號令於轅門外。</p><p>原來楊脩為人恃才放曠，數犯曹操之忌。操嘗造花園一所；造成，操往觀之，不置 褒貶，只取筆於門上書一「活」字而去。人皆不曉其意。脩曰：「『門』內添『活』字 ，乃『闊』字也。丞相嫌園門闊耳。」於是再築牆圍。改造停當，又請操觀之。操大喜 ，問曰：「誰知吾意？」左右曰：「楊脩也。」操雖稱美，心甚忌之。</p><p class=" stretch-last-line ">又一日，塞北送酥一盒至。操自寫「一合酥」三字於盒上，置之案頭。修入見之， 竟取匙與眾分食訖。操問其故，脩答曰：「盒上明書『一人一口酥，』豈敢違丞相之命</p></div> </div>