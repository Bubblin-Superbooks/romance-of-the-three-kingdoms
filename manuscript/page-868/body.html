<div class="leaf "><div class="inner justify"><p class="no-indent  ">聚眾官商議。忽一人昂然而出曰：「主公放心，某雖不才，憑三寸不爛之舌，使張魯不 敢正眼來覷西川。」正是：只因蜀地謀臣進，致引荊州豪傑來。未知此人是誰，且看下 文分解。</p><p>第六十回：張永年反難楊脩，龐士元議取西蜀</p><p>卻說那進計於劉璋者，乃益州別駕，姓張，名松，字永年。其人生得額钁頭尖，鼻 偃齒露，身短不滿五尺，言語有若銅鐘。劉璋問曰：「別駕有何高見，可解張魯之危？ 」松曰：「某聞許都曹操，掃蕩中原。呂布，二袁，皆為所滅；近又破馬超；天下無敵 矣。主公可備進獻之物，松親往許都，說曹操興兵取漢中，以圖張魯。則魯拒敵不暇， 何敢復窺蜀中耶？」</p><p>劉璋大喜，收拾金珠錦綺，為進獻之物，遣張松為使。松乃暗畫四川地理圖本藏之 ，帶從人數騎，取路赴許都。早有人報入荊州孔明便使人入許都打探消息。</p></div> </div>