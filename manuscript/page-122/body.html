<div class="leaf "><div class="inner justify"><p class="no-indent  ">奔出云：『太師殺我！』儒慌趕入園中勸解，不意誤撞恩相。死罪！死罪！」卓曰：「 叵耐逆賊！戲吾愛姬，誓必殺之！」儒曰：「恩相差矣：昔楚莊王『絕纓』之會，不究 戲愛姬之蔣雄，後為秦兵所困，得其死力相救。今貂蟬不過一女子，而呂布乃太師心腹 猛將也。太師若就此機會，以蟬賜布，布感大恩，必以死報太師。太師請自三思。」卓 沈吟良久曰：「汝言亦是，我當思之。」</p><p>儒謝而出。卓入後堂，喚貂蟬問曰：「汝何與呂布私通耶？」蟬泣曰：「妾在後園 看花，呂布突至。妾方驚避，布曰：『我乃太師之子，何必相避？』提戟趕妾至鳳儀亭 。妾見其心不良，恐為所逼，欲投荷池自盡，卻被這廝抱住。正在生死之間，得太師來 ，救了性命。」董卓曰：「我今將汝賜與呂布，何如？」貂蟬大驚，哭曰：「妾身已事 貴人，今忽欲下賜家奴，妾寧死不辱！」遂掣壁間寶劍欲自刎。</p></div> </div>