<div class="leaf "><div class="inner justify"><p>卻說紀靈起兵長驅大進，已到沛縣東南，劄下營寨。晝列旌旗，遮映山川；夜設火 鼓，震崩天地，玄德縣中，止有五千餘人，也只得勉強領兵出縣，布陣安營。忽報呂布 引軍離縣一里，西南上劄下營寨。紀靈知呂布領兵來救劉備，急令人致書於呂布，責其 無信。布笑曰：「我有一計，使袁、劉兩家都不怨我。」乃發使往紀靈、劉備寨中，請 二人飲宴。</p><p>玄德聞布相請，即便欲往。關、張曰：「兄長不可去。呂布必有異心。」玄德曰： 「我待彼不薄，彼必不害我。」遂上馬而行。關、張隨往。到呂布寨中，入見。布曰： 「吾今特解公之危，異日得志，不可相忘。」玄德稱謝。布請玄德坐。關、張按劍於立 於背後。人報紀靈到，玄德大驚，欲避之。布曰：「吾特請你二人來會議，勿得生疑。 」</p><p class=" stretch-last-line ">玄德未知其意，心下不安。紀靈下馬入寨，卻見玄德在帳上坐，大驚，抽身便回，</p></div> </div>