<div class="leaf "><div class="inner justify"><p>「適承鈞教，安敢少怠？竊謂司馬懿之事，不必懼也：宛城離洛城約八百里，至新 城一千二百里。若司馬懿聞達舉事，須表奏魏主：往復一月間事，達城池已固，諸將與 三軍皆在深險之地。司馬懿即來，達何懼哉？丞相寬懷，惟聽捷報。」</p><p>孔明看畢，擲書於地而頓足曰：「孟達必死於司馬懿之手矣！」馬謖問曰：「丞相 何謂也？」孔明曰：「兵法云：『攻其不備，出其不意。』豈容料在一月之期？曹叡既 委任司馬懿，逢寇即除，何待奏聞？若知孟達反，不須十日，兵必到矣，安能措手耶？ 」眾將皆服。孔明急令來人回報曰：「若未舉事，切莫教同事者知之，知則必敗。」其 人拜辭，歸新城去了。</p><p class=" stretch-last-line ">卻說司馬懿在宛城閒住，聞知魏兵累敗於蜀，乃仰天長歎。懿長子司馬師，字子元 ；次子司馬昭，字子尚：二人素有大志，通曉兵書。當日侍立於側，見懿長歎，乃問曰</p></div> </div>