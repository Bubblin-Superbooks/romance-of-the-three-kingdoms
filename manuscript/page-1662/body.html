<div class="leaf "><div class="inner justify"><p>是夜狂風大作，飛沙走石，將老樹連根拔起。天明風定，使者奉旨來請孫綝入宮赴 宴。孫綝方起床，平地如人推倒，心中不悅。使者十餘人簇擁入內。家人止之曰：「一 夜狂風不息，今早又無故驚倒，恐非吉兆，不可赴宴。」綝曰：「吾弟兄共典禁兵，誰 敢近身？倘有變動，於府中放火為號。」囑訖，升車入內。吳主孫休慌下御座迎之，請 綝高坐。酒行數巡，眾驚曰：「宮外望有火起。」綝便欲起身。休止之曰：「丞相穩便 ，外兵自多，何必懼哉？」</p><p>言未畢，左將軍張布拔劍在手，引武士三十餘人，搶上殿來，口中厲聲而言曰：「 有詔擒反賊孫綝！」綝急欲走時，早被武士擒下。綝叩頭曰：「願徙交州歸田里。」休 叱曰：「爾何不徙滕胤、呂據、王淳耶？」命推下斬之。於是張布牽孫綝下殿東斬訖。 從者皆不敢動。布宣詔曰：「罪在孫綝一人，餘皆不問。」眾心乃安。</p></div> </div>