<div class="leaf "><div class="inner justify"><p class="no-indent  ">掖兵衝出，撞入魏陣中，左衝右突，往來殺有數十番，魏兵大敗，死者不計其數。師纂 、鄧忠，中傷而逃。瞻驅軍馬隨後掩殺二十餘里，紮營相拒。師纂、鄧忠，回見鄧艾。 艾見二人俱傷，未便加責，乃與眾將商議曰：「蜀有諸葛瞻善繼父志，兩番殺吾萬餘人 馬，今若不速破，後必為禍！」監軍丘本曰：「何不作一書以誘之？」</p><p>艾從其言，遂作書一封，遣使送入蜀寨。守門將引至帳下，呈上其書。瞻拆封視之 。書曰：</p><p>征西將軍鄧艾，致書於行軍護衛將軍諸葛思遠麾下：竊觀近代賢才，未有如公之尊 父也；昔自出茅廬，一言已分三國，掃平荊、益，遂成霸業，古今鮮有及者；後六出祁 山，非其智力不足，乃天數耳。今後主昏弱，王氣已終，艾奉天子之命，以重兵伐蜀， 已皆得其地矣，成都危在旦夕，公何不應天順人來歸？艾當表公為瑯琊王，以光耀祖宗 ，決不虛言。幸存照鋻。</p></div> </div>