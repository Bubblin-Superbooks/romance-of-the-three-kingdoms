<div class="leaf "><div class="inner justify"><p class="no-indent  ">眾官皆哭。坐中一人撫掌大笑曰：「滿朝公卿，夜哭到明，明哭到夜，還能哭死董卓否 ？」允視之，乃驍騎校尉曹操也。允怒曰：「汝祖宗亦食祿漢朝，今不思報國而反笑耶 ？」操曰：「吾非笑別事，笑眾位無一計殺董卓耳。操雖不才，願即斷董卓頭，懸之都 門，以謝天下。」允避席問曰：「孟德有何高見？」操曰：「近日操屈身以事卓者，實 欲乘間圖之耳。今卓頗信操，操因得時近卓。聞司徒有七星寶刀一口，願借與操入相府 刺殺之，雖死不恨！」允曰：「孟德果有是心，天下幸甚！」遂親自酌酒奉操。操瀝酒 設誓，允隨取寶刀與之。操藏刀，飲酒畢，即起身辭別眾官而去。眾官又坐了一回，亦 俱散訖。</p><p class=" stretch-last-line ">次日，曹操佩著寶刀，來至相府，問丞相何在。從人云：「在小閣中。」操竟入。 見董卓坐於床上，呂布侍立於側。卓曰：「孟德來何遲？」操曰：「馬贏行遲耳。」卓</p></div> </div>