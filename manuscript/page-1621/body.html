<div class="leaf "><div class="inner justify"><p>卻說司馬師左眼肉瘤，不時痛癢，乃命醫官割之，以藥封閉，連日在府養病；必聞 淮南告急，乃請太尉王肅商議，肅曰：「昔關雲長威震華夏，孫權令呂蒙襲取荊州，撫 恤將士家屬，因此關公軍勢瓦解。今淮南將士家屬，皆在中原，可急撫恤，更以兵斷其 歸路，必有土崩之勢矣。」師曰：「公言極是。但吾新割目瘤，不能自往；若使他人， 心又不穩。」</p><p>時中書侍郎鍾會在側，進言曰：「淮楚兵強，其鋒甚銳；若遣人領兵去退，多是不 利。倘有疏虞，則大事廢矣。」師蹶然起曰：「非吾自往，不可破賊！」遂留弟司馬昭 守洛陽，總攝朝政。師乘軟輿，帶病東行。令鎮東將軍諸葛誕，總督豫州諸軍，從安風 津取壽春；又令征東將軍胡遵，領青州諸軍，出譙宋之地，絕其歸路；又遣豫州刺史監 軍王基，領前部兵，先取鎮南之地。師領大軍屯於襄陽，聚文武於帳下商議。</p></div> </div>