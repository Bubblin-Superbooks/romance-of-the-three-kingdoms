<div class="leaf "><div class="inner justify"><p>鍾會與姜維下馬入府，見鄧艾父子已被縛。會以鞭撻鄧艾之首而罵曰：「養犢小兒 ，何敢如此！」姜維亦罵曰：「匹夫行險徼倖，亦有今日耶？」艾亦大罵。會將艾父子 送赴洛陽。</p><p>會入成都，盡得鄧艾軍馬，威聲大震。乃謂姜維曰：「吾今日方趁平生之願矣。」 維曰：「昔韓信不聽蒯通之說，而有未央宮之禍。大夫種不從范蠡於五湖，卒伏劍而死 。斯二子者，其功名豈不赫然哉？徒以利害未明，而見機之不早也。今公大勳已就，威 震其主，何不泛舟絕跡，登峨嵋之嶺，而從赤松子遊乎？</p><p>會笑曰：「君言差矣。吾年未四旬，方思進取，豈能便效此退閒之事？」維曰：「 若不退閒，當早圖良策，此則明公智力所能，無煩老夫之言矣。」會撫掌大笑曰：「伯 約知吾心也。」</p><p>二人自此每日商議大事。維密與後主書曰：「望陛下忍數日之辱，維將使社稷危而 復安，日月幽而復明，必不使漢室終滅也。」</p></div> </div>