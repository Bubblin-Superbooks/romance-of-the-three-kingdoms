<div class="leaf "><div class="inner justify"><p>魏延、姜維受命，引兵逕到散關。把關之人，果然盡走。二人上關纔要卸甲，遙見 關外塵頭大起，魏兵到來。二人相謂曰：「丞相神算，不可測度！」急登樓視之，乃魏 將張郃也。二人乃分兵守住險道。張郃見蜀兵守住要道，遂令退軍。魏延隨後追殺一陣 。魏兵死者無數，張郃乃大敗而去。</p><p>魏延回到關上，令人報知孔明。孔明先自領兵，出陳倉斜谷，取了建威。後面蜀兵 陸續進發。後主又命大將陳式來助。孔明驅大兵復出祁山。</p><p>安下營寨，孔明聚眾言曰：「吾二出祁山，未得其利；今又到此，吾料魏人必依舊 戰之地，與吾相敵。彼意疑我取雍、郿二處，必以兵拒守；吾觀武都、陰平與漢連接， 若得此二郡，亦可分魏兵之勢。何人敢取之？」姜維曰：「某願往。」王平亦曰：「某 亦願往。」孔明大喜；遂令姜維引兵一萬取武都、王平引兵一萬取陰平。二人受計去了 。</p></div> </div>