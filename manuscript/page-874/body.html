<div class="leaf "><div class="inner justify"><p>操變色視之。松全無懼意，楊脩頻以目視松。操謂松曰：「吾視天下鼠輩猶草芥耳 。大軍到處，戰無不勝，攻無不取。順吾者生，逆吾者死。汝知之乎？」松曰：「丞相 驅兵到處，戰必勝，攻必取，松亦素知。昔日濮陽攻呂布之時，宛城戰張繡之日；赤壁 遇周郎，華容逢關羽；割鬚棄袍於潼關，奪船箭於渭水：此皆無敵於天下也。」操大怒 曰：「豎儒焉敢揭吾短處！」喝左右推出斬之。楊脩諫曰：「松雖可斬，奈從蜀道而來 入貢，若斬之，恐失遠人之意。」</p><p>操怒氣未息。荀彧亦諫，操方免其死，令亂棒打出。松歸館舍，連夜出城，收拾回 川。松自思曰：「吾本欲獻西川州縣與曹操，誰想如此慢人！我來時於劉璋之前，開了 大口；今日怏怏空回，須被蜀中人所笑。吾聞荊州劉玄德仁義遠播久矣，不如逕由那條 路回。試看此人如何，我自有主見。」</p></div> </div>