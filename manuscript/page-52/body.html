<div class="leaf "><div class="inner justify"><p>肅取金珠、玉帶列於布前。布驚曰：「何為有此？」肅令叱退左右，告布曰：「此 是董公久慕大名，特令某將此奉獻。赤兔馬亦董公所贈也。」布曰：「董公如此見愛， 某將何以報之？」肅曰：「如某之不才，尚為虎賁中郎將；公若到彼，貴不可言。」布 曰：「恨無涓埃之功，以為進見之禮。」肅曰：「功在翻手之間，公不肯為耳。」布沈 吟良久曰：「吾欲殺丁原，引軍歸董卓，何如？」肅曰：「賢弟若能如此，真莫大之功 也！但事不宜遲，在於速決。」</p><p>布與肅約於明日來降，肅別去。是夜二更時分，布提刀逕入丁原帳中。原正秉燭觀 書，見布至，曰：「吾兒來有何事故？」布曰：「吾堂堂丈夫，安肯為汝子乎！」原曰 ：「奉先何故心變？」布向前一刀砍下丁原首級，大呼：「左右！丁原不仁，吾已殺之 。肯從吾者在此，不從者自去！」軍士散其大半。</p></div> </div>